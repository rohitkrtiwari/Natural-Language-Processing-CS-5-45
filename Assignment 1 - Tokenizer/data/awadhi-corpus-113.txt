कीन्हेव।'हिंयाँ अकेले बइठे ते अगर जो कुछ ऊँच नीच हुइ जायी तो हम का करिबे?’-संकर कहेसि।
कुंता बोली,‘या बात ठीक है,चन्दा! चलौ तुमार भइया ठीक कहति हैं।'चन्दवती के आँसू अब धीरे धीरे सूखै लाग रहैं। अब वहिका कुंता फूफू औ रजाना भौजी संकर भइया क्यार साथ मिलिगा रहै। चन्दावती सबके साथ वहै हनुमान दादा कि तस्बीर लइ कै चलि दीन्हेसि। सब संकर के दुआरे पहुँच गे। अब छपरा तरे तखत पर सब जमि गे रहैं,कउनौ चौतरा पर बैठि गवा रहै। रजाना कुंता औ चन्दावती तीनिव घर के भीतर चली गयीं। संकर औ गाँव के कुछ मनई बाहेर जमिगे। अदमिन म जादातर ठेलुहाबीर रहैं। ऐसे मौके पर सबते जादा मउज ठेलुहाबीरन कि होति है। सब तमासा द्याखै वाले हुँवा मौजूद रहैं। बस ठेलुहाबीर बेमतलब अपनि सेंतिमेति वाली राय दे लाग। कउनौ कहेसि‘न होय तो थाने चला जाय'
दूसर कउनौ कहेसि‘नारसिंहन कि कूटी पर चलौ। जटायू बाबा कि समाधि पर छोटकउनू का लै चला जाय हुआ कसम खवायी जाय।'गनीमियाँ सबके बीच मा बइठ रहैं बोले-'पहिले गाँव के परधान ते पूछि लेव रामफल भइया काल्हि लखनऊ ते आय जइहैं उनते राय लइ लेव। फिर जीन चहै तौन कीन्हेव।' 
सकटू कहेनि-‘यहिमा रामफल दादा का करिहैं। वहे तो यू फैसला कीन्हेनि रहै'
फिर का होयक चही?'संकर पूछेसि।
सकटू बोले,“भैया हमारि राय तो यहै है कि सीधे थाने जाओ,तब तक चन्दावती क अपने घर मा रहै देव। अब जब हनुमान दादा नहीं रहे तो उनके घर मा दुस्मनन के साथ रहिके चन्दावती भउजी क्यार कौन फायदा है?'
'का कहति हौ सकटू! हमरी चन्दा सुकुलन कि आधी जमीन जादाति कि हकदार हैं। हमहू अतना कानून जानित है। जौन कुछ हनुमान दादा क्यार रहै वहु सब तो हमरी चन्दा के नाम होयक चही।'
सब जने कहेनि बिल्कुल होयक चही। अब बहेन ज़ी का राज है,कानून के हिसाब ते सबका चलैक परी।
यहि भीड़ मा कउनौ बाँभन न रहै। काहेते छोटकउनू ते बुरायी कउनौ नहीं लीन चहति रहै। सिवपरसाद औ छोटकउनू अपने टोले वालेन क पहिलेहे समझाय दीन्हेनि रहै। गाँव के सब बाँभन अपने अपने काम ते न जानै कहाँ गायब हुइगे।
