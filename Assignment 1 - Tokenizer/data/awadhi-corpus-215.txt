अंजुरी भर सुख
का हम यहि सीट पर बैठि सकित है ? नाय नाय। आप खिसकौ ना। हमरे लिए इतनी जगह काफी है। आप शायद हैरान हौ के हम यहै सीट परि काहे आयेन। यहि बस मां तौ बहुतै सीटै खाली हैं। इतनी बड़ी बस - दुनहूँ ओर सीटैं ही सीटैं और सरदी केरे इन उदास दिनन मां भीड़ौ ज्यादा नाय है। हमरी आदति है हम हमेशा दहिने दुसिटियै है पर बैठित है। जी ठीकै समझेव आप। हम पिछले सोलह बरसन से डेली पैसिजरी करित है। शिक्षिका हन हम। हमार इस्कूल हमरे घर से तीस किलोमीटर केरी दूरी परि है। जी कबहूं जीप कबहूं टम्पू, कबहूं बसौ मिलि जात है। कोशिश यहै करित है कि दहिनी ओर केरी दुसिटियै मिलि जाय तौ अच्छा। हमेशा नाय मिलति है। का ? हमार नाम लिखा है वहि पर ? नाम ? सफर मां का नाम और कइसा नाता ? जानै केतने पसिंजर अहि परि बैठि के जाय चुके और केतने जइहैं।