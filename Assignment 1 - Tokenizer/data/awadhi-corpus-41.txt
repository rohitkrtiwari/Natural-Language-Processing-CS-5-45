चन्दावती : बदलते गाँवन क तस्बीर 
डॉ भारतेन्दु मिश्र जी कै चन्दावती बहुत मोहक बा ,स्फूर्तिदायक बा ,सशक्त बा ,मोह-छोह से भरी बा । ऐसन जीयत जागत पात्र सचमुच हमरे गाँवन म ,टोला औ मुहल्ला माँ हइन । मुला वन्हैं पहचानै खातिर आँखि चाही । भइया भारतेन्दु क मन गाँव की माटी म रचा बसा बा ,उहाँ कै सुख-दुख से भीजत भिनत रहथै ,यही लिए ऐसन उपन्यास लिखि सकिन ।
आजु गाँवन क तस्वीर बदलिग बा ,रोज बदलति बा ,मुला राजनीति क जहर वहूँ नस-नस म भरत जात बा । आजु जरूरत बा कि गाँवन कै चन्दावतिन क कुन्ती बुअन काँ हेरि कै सामने लै आवै जौनै से लोग वन्है औ वनकी सक्ति काँ पहिचान सकैं । वन्है अन्याय क सिकार होइकै मरै से बचावै क बा । हमार पुरखै देवी क रूप म दुर्गा ,सरस्वती ,लक्ष्मी कै जौन कल्पना किहे रहिन ऊ यही लिए कि वनके सहायता बिना संसार न बनी ,न चली । पै यहि सच काँ लोग भूलत जात हइन । अब फिर समाज का कन्या के वहै रूप क पहचान करावै क जरूरत् आइ गै बा । नारी खाली जनाना या मादा भर नायँ है ,ई बाति वनहूँ का खुदौ जानब जरुरी बा । आपनि ताकत पहिचानब जरूरी बा ,आजु नारी मुक्ति कै नारा के नावँ पै जौन नंगई देखाति बा ,वहसे औरति और कमजोर होति जाति बा । वोकरी देहीं क विज्ञापन करय कै वोकरी भावना का ,संवेदना का कमजोरी समझब बहुतै गलत होय । ई बाति के खातिर समाजौ क चेतब जरूरी बा औ बिटिया ,महतारी सबका आपन महत्व ,आपन ताकत समुझब जरूरी बा ।
भारतेन्दु जी कै अवधी मिश्रित अवधी होय । यह मा खड़ी हिन्दी कै सब्दौ सामिल हइन । जइसे आजु खिचड़ी भासा क रूप बोला जाथै ,वही अवधी म ई उपन्यास लिखा गै बा। ई उपन्य अवधी कै तेज धारि का ,वोकरी तमाम किसिम कै अर्थछटन कै ससक्त
उदाहरन होय ।
आजु के गाँवन क सही तस्वीर देखावै क कोसिस यहि मा भै बा । ग्राम परधान ,पुलिस थाना ,औ स्वारथी पड़ोसी ,नात-बाँत सबकर असिल चरित्तर यहि उपन्यास म देखाथै ।
कुछ भलमनसनौ कै चरित्री उभरा बा जौन सच की खतिर अपनी जान पै खेलि
