पढ़ावै बइठति रहै । चारिव लरिका बिटेवा जब बुआ बुआ कहिकै चन्दावती के साथै ख्यालै लागैं तौ मानौ पूरा घरु खुसी ते भरि जाति रहै । जबते बियाहे केरि बातचीत चली - तबते चन्दावती लरिकवन ते कुछ दूरि रहै लागि । अब जब सबु चन्दावती के माफिक तय हुइगा रहै तो बसि सबका सूकबार क्यार इंतिजार रहै । वादे के हिसाब ते सब नारसिंहन कि पैकरमा खातिर तयार हुइगे रहैं ।
सूकबार आय गा ,संकर - रजाना औ चन्दावंती सब लरिकवन के साथ नहाय धोय के कूटी कि तरफ चलि दीन्हेनि । सकटू अउरु मोलहे दुइ परोसी साथ लइकै संकर ,चन्दावती ,रजाना ,चारिव लरिका बच्चा सब नारसिंहन कि पैकरमा खातिर कूटी कि तरफ प्रस्थान कीन्हेनि । परोसी सकटू केरी लढ़िया मा सब चढ़ि लीन्हेनि रहै । कूटी दौलतिपुर ते जादा दूरि न रहै । सकटू के बैल सरकस रहैं । कूटी कि चढ़ाई उनके लेखे मैदान रहै । कूटी के नेरे पहुचि के सकटू लढ़िया रोकि दीन्हेनि । बहुत बड़ा क्यार बरगदु कूटी पर लाग रहै , हूँवै याक कुटिया बनी रहै तीमा करकये पत्थर क्यार पेटु चीरति भये देखाई देति रहै । यहि मूरति के चारि हाथ देखाये गे रहैं - याक हाथ मा सुदरसन चक्रू लीन्हे ,दुसरे ते आसिरवाद देति भये ,तिसरे चउथे हाथेन ते हरिनाकस्यप क्यार पेटु चीरति भये भगवान नरसिंह मानौ सबका यहै बतावति रहै कि अत्याचारी क्यार अंतु यहे तना होति है । खास बात यह रहै कि भगवान नरसिंह कि यहि मूरति के चेहरे पर कउनौ क्रोध न रहै ,उनकी आँखिन ते दुलारु टपकति रहै । पुरनिहा बतावति रहैं कि दुनिया मा अइसि मूरति अउरु कहूँ नहीं देखानि ।
आसपास के गाँवन के मनई ' मान - मनता खातिर हुँवै जाति रहैं । पंचायितिन मा नरसिंह भगवान कि कसम खायी जाति रहै । हियाँ कउनौ पुजारी न रहै । जिहिका पूजा करावैक होय बहु अपन पुजारी साथ लावति रहै । बरगद के तरे जब - तब जब मनु होय तब चले जाँय । सकटूलढ़िया ते बैल खोलि दीन्हेनि । सब बरगद तरे अकट्ठा हुइगे रहैं । ' सकटू बोले , ' संकर भइया , नारसिंहन कि पैकरमा के चक्कर मा तुम कइसे परि गयेव ?
 ' बसि तनिक देर मा सबु समझि जइहौ - परधान दादा अउतै हुइहैं '
 ' कउनेव साधू सन्यासी के चक्कर मा तो नही परि गयेव ? "
 ' अरे नाहीं ठग - साधुन का तो हमही रस्ता काटि देइति है - तेली हन ,वुइ हमका देखतै खन खुदै भागि लेति हैं । वुइ हमका असगुनहा मानति हैं ,हम उनकी ठगी जानिति है । '
