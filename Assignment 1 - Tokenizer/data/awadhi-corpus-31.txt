‘ का हुइगा है चच्चा,तुमका ?,हमका सब मालुम है । वुइ बुरका सुमेरपुर ते खरीदे गे रहैं । वह याक साजिस रहै सिवपरसाद औ बिनोद यू काम कीन्हेनि है।  तुम काहे अपन जिउ छोट कै रहे हो ?' ‘सिवपरसाद औ बिनोद ?” ‘हाँ चच्चा,वहे दुनहू खूनी हैं । तुम तो हमार चच्चा हौ चची कहाँ है ? ' बीबी अपन आँस प्वाँछति आय गइ । वा मीरा का गले ते लगाय लीन्हेसि । मीरा समझि न पायी कि का हुइगा ? फिर जब गनीमियाँ वहिका सकटू औ परधान कि बातै बतायेनि तो वहिकी समझि मा आवा कि यह सब साजिस चलि रही है । वा कहेसि -' तुम चिंता काहे करति हौ ? अब जल्दी फैसला होई परधान क्यार ई दफा चहै परसादी का परधान बनवावा जाय लेकिन इनकी परधानी तो गै । हम तो दुसरे कामे ते आयी रहन । द्याखौ ई तीनि फोटू हैं । इनका बढ़िया ढंग ते मढ़ि देव तो देबीदल के दफ्तर मा लगाया जायी ।' 'वाह बिटिया हम तौ बेमतलब घबराय गे रहन । हम समझित रहै कि तुम हमका बुरकातालेन क साथी समझती हौ ।' 'तुमहू चच्चा !,अतने दिन ते हम तुमका देखित है । जानिति है कोई गंगा मा ठाढ़ हुइकै तुमका अतंकी बतावै तेहूँ ई गाँव मा कोई मानै वाला नहीं है । तुमार मन तुमरी कारीगरी तना यकदम साफ है । सब जानति हैं ।' ‘बसि ई फोटुन क बढिया ढंग ते मढ़ि देव । ई फोटू द्याखौ तौ ’गनीमियाँ हनुमान दादा चन्दावती औ कुंता फूफू के फोटू देखिन । अब गनीमियाँ कि आँखी भरि आयी रहैं । तीनिव फोटुन का माथे ते लगाय लीन्हेनि । कहेनि -‘ई कुंता दिदिया,हमरे हर दफा देवारिन पर रोचना करती रहैं । अब को करी"हमरे माथे पर रोचना । औ ई चन्दावती,सीता बनती रहैं हमहे रामलीला क्यार सब इंतिजाम करति आयेन है । हनुमान दादा,तौ मानौ हमार सगे भाई ते बढिकै रहैं । काम धन्धा ते लै के सब तना ते वुइ हमारि हमेसा मदति कीन्हेनि । अब ई सब सपन हुइगे हैं । बिटिया अब तो तुम जौन हमरे लायक काम होय बताय देव । चहै तो हमका अपने दल मा सामिल कै लेव ।' ‘चच्चा जो इजाजति देव तो चच्ची का अपने साथ लै जायी इनकी जरूरति है हमरे देबीदल मा ।' ‘लै जाव बिटिया लै जाव ,तुम तीनिव बहिनिन पर हमका पूरा भरोसा है ,बसि
