मटर पनीर,दभालू,आलू मटर केरि तरीदार सब्जी,और जानै का का? अन्नदौ कइहां कबहूं कबहूं बचा-खुचा बासी खाना मिलि जात रहा। वहिकी तौ आत्मा तक तृप्त हुइ जात रही। केहिका नसीब होत रहा वइस भाग भरा खाना? काश ऊ रोज अइसन खाना पेट भर खाय सकै।
रसोइयां मां बाबू जगजीवन राम आय गये रहैं जीमैं। महराजिन अंचरा से पोंछिके उनकी थरिया लगाय दीन्हिसि। अरहर केरी सोंधी घी परी महमहाति दालि मिरचा कै तड़के से सराबोरि रहै,आलू मटरि कै भाप देत तरकारी देसी घी लागी सौंधी खुशबूदार रोटी। बड़के बाबू केरा हाथ यंत्रवत उठति और बडे-बड़े और उनके मुंह केरे दुर्ग मइहां समाप्त चले जात रहैं।
अन्नदा बासन धोवति जाति रही और सोचति जाति रही-केतना खात है बड़का बाबू। पेट है कै नांदि? वहिकौ अइसन खाना मिलि जातै तौ। है कउनौ दुनिया मां सोचनवाला कि नाय है कि अन्नदा भूखी है।
महराजिन तिरछी निगाहि सेने अन्नदा का घूरिसि।
-कहां मरि गै है? देखति नाय बड़के बाबू कबके खाय चुके। बासन उठाव। अन्नदा यंत्रवत बासन उठावै लागी। रसोइया गीले कपड़ा सेने पोंछि कै फिरि बासन धोवै लागी। खाना खाय अब लड़कन केरी पांति बैठि गयी रहै। वै हंसत खेलत सरारत करत खाय रहे रहैं। उनकै चमचमात चेहरन पर भूखी दुनिया का कउनौ निसान नाय रहै। अन्नदा काल्हि सेने भूखी है। वहिकी आंतन का कौनौं जइसे मुट्ठिम मसलि रहा रहै।
-पहिले रोटी हमका देउ,अम्मा।
-नाय,पहिलै हमका।
-एक एक कइकै सबकै देबै। सान्ति रहौ,बचवा।
बूढ़ि महराजिन बरबराय लागी। वहिका लरिकन केर सोरगुल तनिकौ नाय सोहात रहा। ई सबै सैतान केरी आंति हैं। बड़के घरन केरी कमबख्त औलादें। सैतानी सेने लबरेज उनके नान्ह नान्ह दिमागन मां नई-नई खुराफाती सूझा करें। बूढ़ि अम्मा का परेशान करै के लिए नये नये तरीका निकारैं। इतना हंगामा मचियावैं के पूर घर खोपड़ी पर उठाय लेइं। बूढ़ि महराजिन केरी कमजोरी वै जानति रहे। रसोइयां की कउनौ चीज वइ छुइ भर देयं कि बूढ़ी अम्मा खाना न खइहैं। पूरि रसोइयां धोइ पोंछि कै कुछु नवा बनायके वै खइहैं,न तौ निराहारै रहि जइहैं। अक्सरै उनमा से कौनौ हंसत-हंसत रोटिन केर कटोरदान छुइ देत और तमासा सुरु। बूढ़ी अम्मा चीखै चिल्लाय लगतीं। बच्चेन का फिरी मां मनोरंजन। यहि स्थिति का टालै क बरे गृहस्वामिनी बड़ी बबुआइन आइकै रसोइयां मां खड़ी होइ जातीं और