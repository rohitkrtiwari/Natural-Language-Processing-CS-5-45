' द्याखौ दुइ लढ़िया आय रही हैं । '
‘ बसि , तो आयगे । ' 
बरगद के चारिव तरफ वहिकी तमाम जटा लटकी रहैं । चील ,कोआ ,बाज ,तोता ,सब अपने हिसाब ते अपन डार चुनिकै वहि पर बइठति रहैं - मालुम होति रहै कि जइसे बरगद पर चिरियन क्यार गाँव बसा है ऊपर चील ,कौआ ,महोख औ बाजन के जोड़े रहैं ,नीचे वही बरगद पर स्याम चिरैया ,तिलोरी ,पेढुकी ,गरगरइया,तोता ,नन्हकई लाल चिरैया सबै अपने हिसाब ते रहती रहैं । कबहूँ लड़ै कबहूँ याक दुसरे क्यार पखन नोचि डारैं ,फिर हिलिमिलि कै वहे बरगद पर कूदै लागैं । बरगद बहुत बिसाल रहै,आसपास चिरैयन क दाना पीनी मिलि जाति रहै । चीलै-बरगद कि फुनगी पर बैठि कै अपन सिकार दुरिहोते देखि लेती रहैं । हरहा चरावै वाले लरिकवा वहिकी लटै पकरि -पकरि झुलुवा झूलति रहैं । राहगीर हुआ सँहिताय खातिर रुकि जाति हैं ।
बरगद के पास बने चउतरा पर संकर के चारिव लरिका बिटिया ख्यालै लाग । चन्दावती ,रजाना के साथ नरसिंह भगवान कि मूरति के पास चली गय । हनुमान महाराज ,छोटकउनू ,परधान रामफल , मोलहे ,गनीमिय़ाँ ,पंडित गिरिजा परसाद ,नाऊ कुछ परजा सब लढ़ियन मा भरि के पहुँचि गये रहैं । जब सब बरगद तरे अकट्ठा हुइगे तब परधान रामफल सबका बतायेनि -
' आओ सब जने,बइठो ,हम सब हिंया बड़े नेक काम खातिर आये हन । सब जने ध्यान ते सुन लेव'सब चौतरा पर बइटिगे तब परधान अपनि बात सुरू कीन्हेनि -‘ द्याखौ सब जने आजु हियाँ नारसिंहन के सामने एकु बहुत बड़ा काम होय जाय रहा है - हम वहिका खुलासा कै रहे हन । चन्दावती हमरे गाँव कि बिटिया है जो बाल बिधवा है । दुसरी तरफ हमरे गाँव कि सान हैं हनुमान भाई । हनुमान भाई केरि मेहेरुआ परलोक चली गइ । या बात सब जानति हैं । चन्दावती औ हनुमान दुनहू याक दुसरे के साथ रहा चहति हैं ,बिहाव कीन चहति हैं । हमरे बिचार मा यह बड़ी अच्छी बात है । बिधुर-बिधवा बिहाव होय ते दौलतिपुर की इज्जति बढ़ि जायी ।'
पंडित गिरिजा परसाद बोले'का कहति हौ परधान दादा ई जाति कुजाति के मिलन कइहाँ तुम बिहाव बताय रहे हौ ,का हुइगा है तुमका ?'
हमका तो कुछौ नही हुइगा मुला लागति है तुम्हारि अकिलि कटि गै है । अरे दुइ परानी याक दुसरे क्यार सहारा बना चहति हैं ,याक दुसरे ते परेम करति हैं । तुमका वहिमा जाति-कुजाति देखायी पति है । पंडित जी हमहू कुछु किताबै पढ़ा है । स्वामी दयानन्द विधवा बिहाव के बड़े हिमायती रहैं । गोदान वाले अपन मुंसी
