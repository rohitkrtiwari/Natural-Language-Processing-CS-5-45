ई सब पैसावाले हैं इनते हमार कमायी है। तुमरे हिसाबते यह बात गलत हुइ सकति है मुला हमरे हिसाबते यहिमा कौनिव बुराई नाही है। गरीब मनई बँभनन ठकुरन तना इज्जति विज्जति के बिसय मा सोची तो खुदै भूखन मरि जायी,नहीं तो गाँवैके पैसावाले मनई मारि द्याहैं।'
‘ई कामे मा कौनि अच्छाई है?'
'अच्छाई न होतै तो तुम हमका हिंया काहे बोलउतिव,अच्छाई यहै है कि हम आजाद हन। हमार मंसवा हमरे हिसाबते चलति है, हम जहाँ जाइति है वहिते बतायाके जाइति है। ई जतने सिवपरसाद औ बिनोद होर हैं सबकी बोलती हमरे सामने बन्द हुइ जाति है। इनकी सबकी औकाति हमका पता है। हिंया गाँव मा जउनी मेहेरुआ लुका छिपी खेलती हैं हम उनहू का जानिति हैं मुला हमते जादा न कहवाओ,कहूँ यू देबी दल संकट मा न परि जाय?'हम सब जानित है फूफू कि चन्दावती चाची कि कौनिव गलती नहीं है लेकिन हम सिवपरसाद के खिलाफ काल्हि कुछौ न कहबै। वुइ हमका जियै न द्याहैं।'
चन्दावती कहेनि-‘सुन रधिया,उनते बचै क्यार यहै तरीका है कि तुम उनकी सब जोजना हमका बताओ। औ जौन हमारि सबकी जासूसी करती हौ तौन यहे तना चालू राखौ,पैसा कि चिंता जनि करौ। सिवपरसदवा औ बिनोद गलतकाम के पैसा तुमका देति है। हम तुमका नौकरी रोजगार देवाय द्याबै। दौलतिपुर मा मेहेरुअन क्या इस्कूल खुलै,मेहेरुअन कि अपनि मेहेनति केरि कमाई होय। हमरी बहिनी बिटिया हिंयै गाँवैमा कुछ सिलाई,कढ़ायी या कालीन बनावै वाला काम या फिर कुछ और रोजगार करै लागैं,तो हमरे गाँव केरि तरक्की होई। हजारन तना के काम हैं। हमरी आँखिन मा दौलतिपुर केरि कुछ अऊँ तसबीर देखाति है। तुम जो हमरे देबी दल केरि खबरि सिवपरसाद क देती ही वा बतावति रहौ,हमका कउनौ एतराज नहीं हैं। हमरे तीर छुपावै वाला कुछ हइयै नही। यू समझि लेव कि हम सब मेहेरुअन कि याकै जाति है कि सब मेहेरुआ आँय। सब याकै तना दुख तकलीफ सहती हैं,सब याकै तना अपन घरबार छोड़के दुसरे के घर मा अपनि जगह बनउती हैं,सब याकै तना बाल-बच्चा पैदा करती हैं,सब याकै तना मनई कि गारी औ लाते खाती हैं। तुम सीता मैया के बिसय मा तो सुने हुइहौ कि उनका राजा राम घरते निकारि दीन्हेनि रहै। हमका तो रामलीला मा रावन जादा नीक लागति रहै। ई दुनिया मा हनुमान दादा जइस नेक मनई बहुत कम हैं जो नीच जाति कि बेवा ते बिहाव कीन्हेनि औ पूरे सनमान ते घरमा जगह