सिवपरसाद कहेसि 'हमार जूता कहाँ गे ? हियैं धरे रहैं'सरहज के रोल मा याक मेहेरुआ पूँछेसि‘का पहिरि के आये रहौ ? ” फिर सबै मेहेरुआ हँसै लागीं । ‘हाँ पहिरि के आये रहन हियैं उतारेन रहै ।' ‘कैस जूता रहैं,उन पर अपन नाव लिखे रहौ कि नहीं ?' ‘नाही भौजी नाव नही लिखा रहै । बाटा के जूता रहैं ।' ‘तो जब तुमार नाव न लिखा रहै तो तुमार कसे हुइगें ? 'फिर हँसी आँगन म भरि गै रहै । यू तमासा देखि कै छोटकउनू कहेनि ‘भाई हमरे लरिका क तंग न करौ ।' 'तुम्हारै आय यहिकी गारंटी को देयी । कँहू नाव लिखा है का ? साबित करौ कि तुमारै आय । 'दुलहिन कि मौसी बनी याक मेहेरुआ पूँछेसि । अब सिवपरसाद औ छोटकउनू दुनहू लाजवाब हुइगे । हनुमान दादा कहेनि'जीका सबूत चही वहु हमरे तीर आवै । हमरे तीर है सबूत । 'दुलहिन कि मौसी आगे आयी अपनि चोटइया नचाय कै कहेसि ' लाओ सबूत हमका चही । बिना सबूत हम अपनि बिटिया कइसे दइ देयी ? " 'हम तौ बिना सबूत तुमरी बिटिया क अपनि बहुरिया बनाय रहेन है, मान जाओ समधिन 'हनुमान दादा कहेनि । ‘अइसे कैसे मान जायी ? न कुछु दीन्हेव न कुछ लीन्हेव ? ' ‘मान जाओ,समधिन नही तौ हमरे साथै तुमहु दौलतपुर चलौ हुवैं पक्का सबूत मिली । , ' 'हमका तो हियैं चही सबूत । ' ‘तो चलौ कोठरी मा सबूत देयी । ' 'जउनु देखावै क है तउनु हिंयै देखाव सबके सामने सब देखिहै कतना बड़ा है तुमार सबूत । जो हियाँ नही देखाय सकति हौ तो सबके सामने समधिन ते हार मानि लेव । 'हनुमान दादा तनिक देर सोचेनि फिर बोले 'अच्छा हम हार मानि लीन समधिन,लाओ भाई लरिका के जूता देव । 'अइसे कैसे जूता दीन जइहै ...? 'लेव अच्छा ग्यारह रुपया नेगु । बोलाव बिटेवा का’'ग्यारह रुपया म जहाँ जूता मिलै हुआं ते लइ आव ।'
