जहाँ लइगा हुआ सिवपरसाद पहिले ते बैठ रहै। वहु रधिया ते दुइ चारि बातैं कीन्हेसि औ बसि हुआं ते निकरि लीन्हेसि।
तनिक देर मा दरोगा औ सब पुलिस वाले मौके पर पहुँचिगे। देबीदल की मेहेरुआ सब चिल्ली तड़ाप मचावै लागी रहैं। पत्रकार मौके पर मौजूद रहैं। दवाखाने वाले डाक्टर तुरंते बोलवायेगे वुइ दुइ मिनट चन्दावती का म्वायना कीन्हेनि फिर कुंता का देखिन। परधान पूछेनि
‘का भवा डाक्टर साहेब?'
सब खतम हुइगा डिस्पेंसरी तक लै चलौ अबहीं कुंता केरि साँस चलि रही हैं तो साइति कुछ हम कै पायी?’पत्रकार रामबरन कि गाड़ी मा दुनहू का डिस्पेंसरी तके जल्दी ते लै जावा गवा। डिस्पेंसरी गाँवैं मा रहै। परधान रामफल,छोटकौनू औ सिवपरसाद सब यहि बेरिया साथै रहैं। मीरा नसे कि हालति मा अपने घर पहुँची तो वाहिका सब समझावा गवा। रजाना संकर डिस्पेंसरी मा रहैं। ममता औ मीना घर पर रहैं वुइ मीरा का सँभारेनि। मीरा कि आँखी लाल हुइ गयी रहैं। वहिके मुँह ते आवाज न निकसति रहै,पता नहीं यू कौन नसा रहै कि मीरा कि आवाज चली गै रहै। वहिका ममता पकरि के नहवायेसि तो कुछ वहिका जिउ चेतन्य भवा। मुला वा फिर खटिया पर गिरि परी जैसे मानी वहिका भाँग धतूर पीसि के पियाय दीन गा। होय। वैसी चन्दावती औ कुंता पर जानलेवा हमला भवा औ ऐसी मीरा क्यार यू हाल हुइगा रहै। कुंता,चन्दावती औ मीरा तीनिव पर यू हमला सोची समझी चाल के हिसाब ते कीन गवा रहै। यहे तीनि रहैं जिनके कहे के हिसाब ते गाँव कि मेहेरुआ चलि परी रहैं। डिस्पेंसरी मा दरोगा सबते पूछेसि कि यहि हमले के पीछे किहिका हाथ है तो रजाना औ संकर साफ साफ कहेनि कि यू सब सिवपरसाद औ छोटकउनू महराज क्यार करवा आय।
रामफल संकर का समझायेनि‘संकर भैया,सोचि समझि लेव जल्दी न करौ। आपस मा झगड़ा सब घरन मा होति है। लेकिन अतनी हिम्मति अबहीं दौलतिपुर मा केंहूके नहीं है कि दुइ-दुइ खून कै सकै। तुम अबहीं परेसान हौ तनिक समझदारी ते काम लेव।'
सारा गाँव जानति है परधान दादा,कि यह सब किहिकी चाल है। को मरवायेसि है हमरी चन्दा का? कुंता फूफू तो उनके साथ खड़ी रहै इहे बदि वहू मारि दीनी गयीं। हमारि मीरा राति ते गायब है। यहिमा सिवपरसाद के अलावा और किहिकी चाल है? चलौ गाँव कि और सब जनेन ते पता कै लेव।'