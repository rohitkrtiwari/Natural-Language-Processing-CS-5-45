गजब ढाय रही रहै लेकिन चन्दावती केरि सुन्दरता तो अलगै रहै । वा बैंजनी साड़ी पर फिरोजी ओढ़नी ओढ़ेसि रहे । बहिका रंग औ मुखादि फूलमती कि तुलना मा जादा खबसूरत लागति रहै । बहिकी बोली-बानी औ ब्योहारु सबका अपन बनाये लेति रहै । काहे न होय आखिर वा गाँव कि हिरोइनि रहै,सीता क्यार रोल जतना वहि पर फबति रहै वतना कउनिव दुसरी बिटेवा पर कबहूँ नही फबा । चन्दावती के बियाहे के बादि ते मानौ रामलीला गाँव ते उजरि गय रहै । वह जउन कपड़ा पहिर ले वहे कपड़न मा खबसूरत देखाय लागति रहै ,असल मा खुबसूरती बहिकी सूरत औ सीरत केरि रहै । नाउनि चाची सिवपरसाद के नह काटेनि,नाऊ चाचा दाढ़ी बनायेनि मूछ ठीक कीन्हेनि । बरात चलै ते पहिले सिवपरसाद के पाँवन म अलता लगाव गवा,सुंदर जामा पहिरावा गवा । सिवपरसाद के पॉवन मा अलता बहुत फबति रहै । फिर कुआँ पूजै बादि सबै मेहेरुआ सिवपरसाद क गाँव के कुँआ पर लइ गयीं । सबै मेहेरुआ देबी आराधना के गीत औ कुँआ पूजन कि बेरिया गावै जाय वाले गीत गउती रहैं। कुँआ पूजन कि बेरिया फूलमती कुँआ कि जगत पर बाइठि कै कुँआ मा पाँव लटकाय लीन्हेसि। मेहरुआ जोर जोर ते कुँआ गीत गावै लागीं । सिवपरसाद पियर रंग क्यार जामा पहिने बहुत खबसूरत देखायी देति रहै मानौ कहूँ क्यार राजकुमार होय । वहु जामा रहै तो सफेद मुला सुभ सगुन बिचारि के हरदी मा वाहिका बोरि दीन गा रहै,वहौ नीक लागति रहै । चन्दावती सिवपरसाद ते कहेसि -'बच्चा,अपनी अम्मा का पकरौ । इनते वादा करौ कि बादि इनका ध्यान रखिहौ ।'तुम काहे चिंता करती हौ अम्मा ? तुमको छोड़ि कै कहूँ न जाब । बियाहे के बादिउ तुम्हारि सेवा करबै ।'चन्दावती कहेसि -'बहिनी फूलमती आव उतरि आव अब रसम हुइगै । सिवपरसाद अपना लरिका आय,वहिके वादा पर यकीन करौ । तुम्हार जिन्दगी भरि ध्यान राखी,तुम काहे चिंता करती हौ ।'गाँव कि अउरी मेहेरियौ कुछु यहे तना फुलमती क समझावै लागीं । तब फुलमती कुँआ कि जगति ते उतरि आयी । वहिकी आँखिन मा खुसी के आँसू भरि आये रहैं । पुजावाला कुँआ घर ते दुरि न रहै । तनिक देर मा सबै मेहेरुआ घर का लौटि आयीं। दुपहर बीति गै रहै,हनुमान दादा कहेनि-'सब जने तयार हुइ जाव बसि अब बरात चलै कि बेरिया आय गय है । लड़की वालेन के दुआरे छ बजे तक पहुँचना है । साढ़े छ बजे दुआरेकचार तय भवा
