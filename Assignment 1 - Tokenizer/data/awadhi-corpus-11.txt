जाथै । जाति परथा के टूटत बन्धन औ ओकरे टूटे से होय वाली बौखलाहट के साथै साथ धन-सम्पति खातिर मनई कैसे मनई क खून केर पियासा होइ जाथे,एकर सब कै बहुतै सही तस्वीर खींची गै बा । चन्दावती उपन्यास म समाज क बदलै कै कोसिस स्त्री समाज की ओर से कीन्ह गै बा । स्त्री क सब कुछ क्षमा करै वाला औ सबके भले क खातिर अपुना काँ निछावर करै वाला रूप यहमन देखाय परर्थ । ई क्षमा हिंसा क खिलाफ जब तनि के खड़ी होय जाथै तो हिंसा क हारे क परचै । नई रोसनी जीन पढ़ी लिखी लड़कियन म आइ वा वहसे नयी पीढ़ी आपन भूमिका अच्छी तरह से निभाय सकथै औ समाज कै कुरीतियन काँ बदलै म सबका यह बदलाव की खातिर तैयार करै म सफल होय सकथै । यहि उपन्यास म लोकतंत्र कै चौथा खम्भा पत्रकारिता कै महत्व औ ताकत उजागिर कीन गै बा । जौ पत्रकार इमानदारी के साथ आम आदमी के सुख-दुख म जुट जायँ तौ वनकी कलम कै ताकत बहुतै कुछ बदल सकथै ,ठीक कइ सकथै । मुला पत्रकारन कै समझौता परस्त सुविधालोभी रूपौ यहि म देखाय परा बा । आदमी क कमजोरी औ अच्छाई दुनौ उपन्यास म बहुतै सहज ढंग से देखाय गै बा । राजनेतन काँ लोक लाज के भै के मारे कुछ समाज के हित म करै वाला भाव यहि उपन्यास म देखावा गै बा । आज कै नेता लोक लाजौ क तिलांजलि देत चला जाथइन ,वन्है ई उपन्यास कुछ सबक दै सकथै । कुल मिलाय कै ई उपन्यास एक सफल उपन्यास बनिगै बा । हमार ई सुभकामना बा कि चन्दावती क कहानी गाँव गाँव म पहुँचै औ अन्याय के खिलाफ सबका जगावै ,सबके मन म स्त्री क अधिकार खातिर चेतावै । ई कहानी कस्बा ,सहरौ म पहुँचै औ अपने पद औ हैसियत म मगरूर नेतन औ अफसरन का ई सोचै पै मजबूर कइ देय कि वै केतना सही हइन औ केतना गलत । वन्है ई याद देवावै कि तोहरे हाथे म ताकत या कलम यहि बरे दीनि गै बा कि तूँ जनता क सेवा करा । भाई भारतेन्दु मिश्र कै ई अवधी उपन्यास एक बड़े अभाव कै पूर्ति करै वाला है । वै ई उपन्यास लिखि कै एक लीक बनाइन है जौने से अवधी म लिखै वाले अवधीभासी प्रेरणा पाय सकथिन । बहुतै-बहुतै बधाई । भगवान श्रीराम से इहै प्रार्थना बाटै कि भारतेन्दु जी कै कलम दिनौ दिन ताकत पावत जाय ,बढ़त जाय औ सबके बीचै मा सराही जाय ।
