अखबारन मा छपे रहैं। खुली लाँग वाली परधान रामफल की फोटू छपी रहै तीके नीचे लिखा रहै-गाँव के दुख ते दुखी दौलतिपुर के परधान रामफल।
रामफल का रातिभर नीद म आयी रहै। भोर होतै अखबार पकरि लीन्हेनि रहै। आजु वुइ अखबारवाले ते सब अखबार मँगवायेनि रहै। जब सब अखबारन मा छपी यहै खबरि कायदे ते पढ़ि लीन्हेनि तो उनका कुछ चैन परी। अब वुइ निस्चिंत हुइकै सकटू के साथ चाह सुड़कै लाग। वैसी देबीदल की परधान मीरा खबरि पढ़िकै तनिक राहत महसूस कीन्हेसि-काहे ते मंत्री जी देबीदल की सब माँगै मानि लीन्हेनि रहैं। आजु कुंता औ चन्दावती कि लहासै मेडिकल कालिज ते जाँच के बादि मिलै वाली रहैं। संकर,रजाना,राजेस औ देबीदल की तमाम मेहेरुआ सब मिलिकै दुनहू कि लहासै दौलतिपुर लै आये। तय यू भवा कि जहाँ हनुमान दादा कि चिता जलाई गै रहै वहे कि बगल मा चन्दावती कि चिता जलाई जाय। वैसी कुंता के लरिका लखनउवै मा उनकी लहास लै लोहेनि रहै। कुंता क्यार ई जिन्दगी का सफर भैसाकुंड पर जायेके खतम हुइगा रहै।
मीरा देबीदल की अपनि कमान सँभारि लीन्हेसि रहै। वा चन्दावती केि लहास दौलतिपुर लै आयी। हनुमान दादा कि चौखटि पर चन्दावती केरेि लहास धरी गै। सबकी आँखिन ते आँस बहति रहैं। तनी तनी देर पर संकर औ रजाना तो बहुतै जोर ते रोवति रहैं। तब मीरा सबका समझायेसि‘यू समझि लेव कि या मेहेरुअन कि लड़ाई अब रुकै वाली नाई है। बुआ चन्दावती औ कुंता फूफू दुनहू क्यार बलिदान बेकार न जाय दीन्हेव। देबीदल की जौनी हमरी माँगै हैं वुइ सब पूरी करवायी जइहैं।'तारीफ कि बात द्याखौ कि अब फूलमती,औ सिवपरसाद केरि दुलहिन सबकी सब मीरा के साथ हुइ गयी रहैं। साइत अदमी जेल मा रहे हुइहैं यू कारन होय,कितौ डेराय गयी होय या उनका मनु बदलिगवा होय यू तो रामै जानै,लेकिन चन्दावती कि ई बिदाई मा सब साथ रहैं। मोरा कहेसि चलौ उठाओ बुआ का उनका उनके ख्यात पर लै चलौ। ममता,मीना,राजेस,संकर,रजाना सब मिलिकै पहिले कफन मा लपेटिन तीकै बाँसन कि तिकथी पर चन्दावती का बाध की डोरि ते कसिकै बाँधि दीन्हेनि। यहि मौके पर कउनिउ तना गेन्दा पहुचि गय रहै। गेन्दा औ फूलमती की आँखी लाल रहैं। दुनहू मिलिकै याक गुलाब कि लर लहास पर सजायेनि। तीकै गेन्दा चन्दावती क्यार माथा चूमि लीन्हेसि। फूलमती औ सिवपरसाद कि बहुरिया दुनहू आगे बढ़िकै चन्दावती के पाँय लागेनि। मीरा कहेसि-'या चन्दा बुआ कि द्याँह बिदा हुइ रही है। उनकी आतमा हमेसा हभरे साथै रही सब जनी चिंता