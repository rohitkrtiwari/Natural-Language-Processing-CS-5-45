'वाह चन्दावती दायी,अतना बढ़िया इंतिजाम,अतना सुन्दर भोजन बरसन बादि मिला है। हनुमान दादा केरि आत्मा सरग ते देखि रही है तुमका,--बहुत असीस दै रही होई।'तेरही वाले बँभनन क्यार मुखिया कहेसि।
चन्दावती केरी आँखी भरि आयीं। अपने अँचरे मा अपन मुँहु लुकाय लीन्हेनि। सब मौजूद मनई-मेहेरुआ तरह-तरह की बातै बनावै लाग रहैं। रामफल दादा दूरि बरोटेम बइठ रहैं। वुइ सुरू हुइगे,भकुआ मुँहु फैलाय के सनै लाग-
‘प.रामदीन सुकुल उर्फ हनुमान दादा दौलतिपुर केरि नाक रहैं। उनका बड़ा पौरुखु रहै। दस-पाँच क्वास तके गाँव जवारि मा हनुमान दादा क्यार रुतबा रहै। दौलति पुर क्यार ई सबते बड़े किसान रहैं। बसि इनहेन के दुआरे टक्टर ठाढ़ है।'
दौलतपुर मा कोई पचास घर हुइहैं। तेली,तम्बोली,नाऊ,कहार,धोबी,पासी,चमार,मुरऊ,ठाकुर,मुसलमान-सब जातिन क्यार घर दौलतिपुर सा हैं। गाँव मा बँभनन के कुल जमा तीनि घर रहैं। कउनी पूँछेसि-‘केत्ती उमिरि रहै हनुमान दादा केरि?'
रामफल फिरि सुरू हुइगे-'अबही मुसकिल ते पैंसठ केरि उमिरि भइ होई हमते पाँच साल छोट रहैं,बसि बखत आय गवा सरग सिधार गे। नामी पहेलवान रहैं हनुमान भाई। अपनी जवानी मा कुस्ती लड़ै जाति रहैं तो सदा जीति कै आवति रहैं। दौलतिपुर केरि असल दौलति तौ हनुमान भइयै रहैं। जस-जस उनका पौरुखु घटा तस-तस गठिया उनका तंग करै लागि रहै। बहुत दिनते बिचरऊ दुआरे वाले  अखाड़ा तीर तके नाई जाय पावति रहैं। यहि बात का उनका दुख रहै। बिचरऊ तेतिस कि उमिर मा बिधुर हुइगे रहैं,फिर दुइ साल बादि चन्दावती ते उनका परेम हइगा,दिलेर रहैं वुइ,नीच जाति होय के बादिउ वुइ चन्दावती ते बिहाव कीन्हेनि औ वहिका मेहेरुआ केरि जगह दीन्हेनि,फिरि चन्दावती सब तना उनके साथै तीस साल रहीं। चन्दावती उनकी बिरादरी कि न रहैं बिरादरी मा बदनामी भई,लेकिन उसका परेम हुइगा रहै तो वुइ आखिर तके निभायेनि। हनुमान दादा बीस बिसुआ के कनवजिया औ चन्दावती गाँव कि तेलिनि। तबै चन्दावती क्यार गउना न भवा रहै। गाँव-म वहिके मंसवा के मरै केरि खबर आयी रहै। चन्दावती वाकई-म चन्दै रहै। वहिकी उमिर बीस ते जादा न रहै तब,जो कोऊ याक दाँय द्याखै ऊ देखते रहि जाय,बहुते खबसूरत रहै चन्दावती। गाँव कि रामलीला मा वा सीता बनति रहै।
ऊ जमाना रहै जब दबंग बाँभन-ठाकुर जउनि नीची जातिन केरि सुन्दरि