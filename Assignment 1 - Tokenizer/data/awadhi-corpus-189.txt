-ज्ञान जी। क्या मजलिस में चल रही हैं?
-हाँ भाई साहब। जाय तौ रहे हन।
हम घड़ी की तरफ देखेन। तीन बजे का कार्यक्रम रहै। पौने चार बजि चुका रहै।
-तौ तनी हमका लिहे चलेव।
-हम तो एक घरेलू आयोजन माँ हन। हमका देर होइ जाई।
हम तत्काल बहाना बनायेन। हमरे पतिदेव पजेसिव नेचर के हैं। साहित्यकारन से वैसेव बहुत चिढ़त हैं। अगर कहूँ कार मां बैठि जाते,तौ हमार जीना जाना दूनौ हराम होइ जाता। ऊ कहती तौ कुछ ना-पर आँखी अइसी बनउतीं कि अल्ला-अल्ला। तौ हम जल्दी से बहाना बनायके टालेन। ऊ आह भरि के फोन रखि दिहिन। जानि गे। अब हम पतिदेव का ढूँढै लागेन। ऊ अपने जीजाजी और ज्येष्ठ भ्राता के साढू लोगन के साथ विराजि रहे रहै। गर्मागर्म गप्पैं उड़ि रही हैं। अइसे मां हमार टोकब उनका बहुत नागवार गुजरा। ऊपर से कोढ़ मां खुजली यौ भई कि सब पूछै लाग कहाँ जात हौ? अब हमरी ससुराल का माहौल थोड़ा सामन्तवादी है। बहुएँ जमीन पर बैठती और घूंघट पंरदा मां रहती हैं। परिवार की सबसे विद्रोही और नई रौशनी की बहू होयके कारन वइसेव हम सबका कांटा की तरह खटकित है। अइसे मां हमरे पतिदेव घबड़ाने रहत हैं कि का मालुम कौन का कहि दे। अब हियाँ सब पूछै लागे-कहां जइहौ? कइस कार्यक्रम है? वगैरा-वगैरा। ई सब उनका नागवार गुजरा खैर हमरे सम्मान मां नाकमुंह ऐंठत खड़े तौ भये लेकिन घर से निकलतैं बरबराना चालू कै दिहिन।
-मरी जाय रही हैं। अभी कहाँ कार्यक्रम सुरु होइगा है। चारै तौ बजे हैं?
हम चुप बैठे रहेन। एक चुप सौ का हरावै वाले फार्मूले मां हमार यकीन है। वैसे कार हमहूं ड्राइव कै लेइत है। लेकिन पति साथ हैं तौ पत्नी के हाथ मां स्टेयरिंग देय वाला परिवार हमार नाय है। बिना चलाये तौ सफाई आय नाय जात है तौ जौ सीखे हन वहौ भूले जाइत है और आपन ड्राइविंग लाइसेंस देखिके आंखी सेंकि लेइत है। हिन्दुस्तान मां नारी होइके जन्म लेनै बड़ी मुसीबत है। वहिमा कारौ चलावे लागी,अइसी जुर्रत हमार कहां। राम-राम कइके गाड़ी आयोजन स्थल पर पहुंची। हुवां अबै माइक की टेस्टिंग हुइ रही रहै। इण्डियन टाइम। हमरे दिमाग मां गूंजा। कुछ बच्चे सामियाना तरे बइठे रहैं और कुछ दाढ़ी वाले सज्जन (हजरात) सामने बिराजि रहे रहै।
-लेव। आइ गइव। बैठना तोबा कै दिहे रहौ। हियां अबहीं माइकै लगि रहा है। हैं।
