घर के लोग जब तक हुवां पहुंचे लालिमा केरी दुनिया उजड़ि चुकी रहै । खानदानी ब्राहण विधवा केरी जौ दसा होत है , लालिमा केरी वहिसे बेहतर नाय रहै । महेसुर तहसील मां लेखाधिकारी रहै और सबसे छोट सोमेसुर जनसंख्या वृद्धि के ई जमाने मां कौनो सरकारी नौकरी नाय पाय सके रहै । वै एक चीनी मिल मां अकाउन्टेंट केरा काम देखत रहैं । वेतन थोड़ा रहै और परिवार सबते बड़ा । नतीजा आए दिन दांता किलकिल मची रहै । परमेसुर बाबू के एक लड़का और एक लड़की रहै । दोनौं केर बियाह होइगा रहै । लड़िका दुकान करत रहै । कौनिउ आर्थिक तंगी नाय रहै । उनकी दुलहिन उमा बहुत चरबांक और कम बुद्धि की औरत है । परमेसुर बाबू केरे सीधेपन केर कोटा वहै पूर किए है । लड़की केर बियाह जरुर होइगा है , लेकिन वउ मैके मां परमानेंट बनी रहति है । यै सम्पूर्ण बिस्व मां सिर्फ महतारी बिटिया एक दूसरे से खुश रहती हैं । शेष बिस्व से उनकेर पाकिस्तान अइस बैर रहै । रेडियो करांची की तरह झूठी सच्ची खबरैं उड़ाय के दुसरेन का परेशान करै मां उनकी सनातन रुचि रहै । लालिमा केरी गोद मां दुधमुंही बालिका रहै जउ सूनी-सूनी आंखिन से चारिउ ओर के सोग भरे माहौल का समझैव कोशिश कै रही रहै । वहिकी आंखिन मां मासूम उलझन रहै कि वहिकी अम्मा काहे रोय रही है और लालिमा केरी तौ समझै मां नाय आय रहा रहै के वा करै और का ना करै । वहिका सारी दुनिया अंधेर देखाई दै रही रहै । 
लालिमा की सासु और ननदैं वहि का चारिउ ओर से घेरे बइठी रहैं । उनकेर आंचर आंखिन पर रखिके रोवब और एक्कौ आंसू न गिरब परंपरागत मातम पुरसी केर साकार रूप रहै । बीच-बीच मां उनकी जीभ केरी दोनाली लालिमा की ओर मुड़ि जात रहै और दनाद फायरिंग सुरु कै देती ।
-कलमुंही । बदजात । जब ते घर मां आई है , एकु न एक कारन लगै रहत है ।
-अरे अम्मा । हम तौ पहिलेन कहे रहन केई से भइया केर शादी ना करौ यउ तौ सकल ते मनहूस और अकल ते कोरी है । लेकिन तुम तौ दइजा मां अंधरी होय गयी रहौ ।
-अरे तौ दइजौ का मिला ? लूट लिहिन ठगवा हमार सोने अइस लरिका । अइस लड़की मत्थे मढ़ि दिहिन । ना रुपया दिहिन और ना मोटर साइकिल । बिचारे के दस बरसन मां एक लड़किनी पैदा कै पाइस बस । बिचारा महेसुर । कौनौ तरपनौ