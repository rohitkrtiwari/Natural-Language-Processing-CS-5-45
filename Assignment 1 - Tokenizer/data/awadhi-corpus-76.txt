हमला कीन्हेसि रहै औ उनका हाथु पकरि के सिवपरसादै उनके अपने घरते बाहेर फैंकेसि रहै। वहिके बादि जब पुलिस उनका थाने लइ गय रहै तब हुआँ ते लौटति बेरिया जो मोटरसाइकिल वाला उनका मारै कि बदि एक्सीडेंट कीन्हेसि रहै वहु सिवपरसादै क्यार मनई रहै। अब जो दुइ बुकावाली मेहेरुअन कि खोज हुइ रही है वुइ और कोई न आँय वुइ सिवपरसाद के मनई आँय वहे दुनहू बुरका ओढ़ि के यू काम कीन्हेनि है। हमका ई नसे कि दवाई सुंघायेनि रहै मुला हम हुसियारी ते अपनि साँस रोकि लीन रहै तो हमपर नसे क्यार जादा असर न भवा रहै। थोरी देर तक हमका सुनाति रही सब इनकी बातैं। हम चुप्पै बहुत कुछ सुनि लीन रहै लेकिन तब नसे कि हालति मा सब साफ समझिमा न आवा रहै। दुइ बुर्कन क्यार इंतिज़ाम ई पहिलेहे कइ लीन्हेनि रहै। हमका या खबरि इनकी बातन ते मिलि गै रहै। ई बतलाति रहैं कि बुर्का पहिरि के काम करना है। फिर हमका नसे के मारे नींद आय गय। जब आँखि खुली तो हम अस्पताल मा रहन। जब यू हाल जानेन तो सीधे हिंया चली आयेन। हमरी समझ ते असली हत्यारे यहे हैं।'
‘बिनोद कहाँ है?'निरहूि पुलिसवालेन ते पूछेनि।
‘बिनोद सिवपरसाद क्यार साथी है,वहु नहीं मिला साहेब वहिकी खोज कै ल्याब।'एस.डी.एम कहेसि।
निरहू बोले,‘एस.डी.एम.साहेब जल्दी ते विनोद का पकरौ? हा भाई मूँगाराम तुमरी तैनाती के बादि बिनोद कैसे भागि गवा? तुम कैस दरोगा हौ? सुबेरे ते बसि खाना पीना चलि रहा है? कहूँ मुल्जिम बिनोद का तुमहे तो नहीं भगाय दीन्हेव?'
दरोगा मूँगाराम मूड़ी झुकाये नीचे द्याखति रहे,वहिके पास कौनौ जवाब न रहै।
मंत्री जी रामफल ते पूछेनि-‘कहौ परधान जी,तुमका का कहना है?'
परधान कि हालति ई बेरिया द्याखै वाली रहै। रामफल जानि गे रहैं कि अब परधानी जायी तो जाबै करी गाँव जवारि मा कहूँ मुँहु देखावै लायक न रहि जाबै।
पहिले सोचेनि कि कुछौ न कही फिर सोचेनि कि गाँव जवारि मा सबके सामने कुछौ न कहबै तो बड़ी भद्दि होई। हालाँकि रामफल यू न जानति रहैं कि चन्दावर्त औ कुंता का मारे कि साजिस सिवपरसदवा बनायेसि है। रामफल तो सोचेनि रहै कि छोटकउनू के साथ रहबै तो खर्चा पानी मिलति रही। अब गाँव जवारि मा इज्जति तो उनहू केरि रहै। कोई तीस साल ते उनकी परधानी सही सलामत चलति आय। हनुमान दादा उनके सलाहकार रहैं। न मालुम केतने फैसले वुइ कै चुके रहैं लेकिन