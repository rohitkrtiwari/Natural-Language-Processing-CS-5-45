अकिल ठेकाने आयी।'ठीक कहति हौ सकटू,यहू दहिजरऊ कुंता औ चन्दावती कि बोली ब्वालै लाग रहैं ।'सकटू औ रामफल अब करीब करीब निस्चिंत हुइगे रहै । गाँधी बाबा के छापेवाले कागज उनकी नैया पार कै दीन्हेनि रहै। गनीमियाँ वाकई परेसान रहैं कि कहूँ उनका नाव वुइ बुर्कावालेन के साथ न जोड़ि दीन जाय। सीधे अपने घर का आयके पहिले अपन केवाँरा बन्द कीन्हेनि फिर अपनी बीबी का बोलाय के कहेनि -‘तनी अपन बकसा ख्वालौ ?” ‘का भवा,खैरियति तौ है?”'तुमार बुरका कहाँ है देखाओ ?‘बुरका...बुरका धरा है ?” ‘देखाओ,तौ लै आओ कहूँ चोरी तौ नहीं हुइगा ?’‘हमरे घरमा जब चोरी नहीं भइ तो बुरका को चोराई? वहु पुरान बुरका"‘लै आओ पहिले हमका बुरका देखाओ,फिर बात कीन्हेव।'बीबी अपनि सन्दूख उठाय लायी वहिका खोलि कै देखायेसि। सन्दूख मा वहै पुरान बुरका धरा रहै। वहिका देखि कै गनीमियाँ के जिउ मा जिउ आवा। गनीमियाँ पूछेनि‘और कोई बुरका है तुमरे तीर ?'‘सब कपड़ा लत्ता तुमहे लावति हौ,और दूसर बुरका कहाँ ते आवा ?’‘चलौ ठीक है धरि आओ बसि ध्यान रहै यहिका सँभारि के धरि आव।'यही बीच मा कोऊ गनीमियाँ के घर की कुंढी बजावै लाग । बीबी केवाड़ा ख्वालौ चलि दीन्हेसि। गनीमियाँ आव देखिन न ताव बीबी के मुहँ पर एक थप्पड़ जड़ि दीन्हेनि। बीबी हकबकाय गय।'का भवा? अब का हुइगा,केवाड़ा ख्वालै जाइति है ?'हम देखित है ? तुम पहिले सन्दूख धरि आव ।' गनीमियाँ केवाड़ा ख्वालै चलेगे। केवाड़ा ख्वलतै देखिन मीरा खड़ी रहै। बिना कुछ कहे गनीमिया बतावै लागि-'द्याखौ मीरा तुम जो हमरे घर मा बुरका द्याखै आयी हौ तो हम तुमका बताय देयी कि हमरे घर मा एकु पुरान बुरका है । बाकी वुइ खूनी बुरकन ते हमार कउनौ लेना देना नही है । न हमार कौनेव अतंकी ते मेल जोल है ।'
