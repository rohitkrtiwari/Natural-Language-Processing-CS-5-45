तमीज नही बिदायी के सुभ मौके पर मुँह फैलाये सामने ठाढ़ी हौ? तुम कब समझिहौ कहाँ-कहाँ के बार पाकिगे,अकिल नहीं है हटौ हियाँ ते नहीं तो ढकेलि द्याबै।'
तनिक देर सब सन्नाटा छाय गा कुंता बिचरेऊ सिटपिटाय के याक कोने मा दुबकि गयीं। फिर तनिक देर मा गेन्दा कहेनि-
‘बसि करौ,अब हुइगा नकटौरा। अब सुबेर हुइगा है।'
फूलमती कहेसि-'दिदिया,अबही तो रहिगा है।'
‘नकटौरा कबहू पूर नहीं होति है। कुछ न कुछ रहि जाय क चही,अगले बियाहे म फिर होई।'
चन्दावती कहेनि-‘बहुत मजा आवा,अब एकु देबी गीत गाय लेव फिर सब जने अपने कामे ते लागि जाव।'
सबै मेहेरुआ देबी गीत गावै लागीं। चंदावती सिवपरसाद का खूब आसीस दीन्हेसि रहै वहि दिन। यहि तना अब साँचौ सबेर हुइगा रहै।