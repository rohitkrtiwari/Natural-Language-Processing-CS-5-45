इज्जति चहती हौ तौ काल्हि सबेरे ई घरमा देखाई न दीन्हेव । राति मा केंवारा बन्द  कइकै सोयेव । हमार फर्ज रहै तउनु तुमका समझाय दीन ,बाकी जइस तुम चही लइस करौ । '
छोटकउनू चले गे । चन्दावती कि आँखिन कि नींद उड़िगे रहै ।चन्दावती डेराय गयीं ,झट्ट - पट्ट बरण्डा ते उठिकै कमरा के भीतर चली आयीं । यहि बेरिया वहिका सहारे कि जरूरत रहै । जिनके सहारे पूरी जिन्दगी काटि दीन्हेनि वुइ बुढापे - म दगा दइगे ,अब तौ चन्दवती केरि जिन्दगी यकदम कटी कनकइया हुइगै रहै । जबतक हनुमान दादा जिन्दा रहे ,छोटकउनू कि हिम्मति न रहै कि उनके फैसले के आगे चूँ -चपर कइ सके । हमेसा मूड़ी झुकायके ' ठीक है दादा ' कहै वाले छोटकउनू केरि बिनती सुनै कि आदति परिगै रहै -चन्दावती केरि ।
तीस साल पहिले जब चन्दावती यहि घरमा आयी रहैं तब हनुमान दादा  समझायेनि रहैं द्याखौ ,पति - पतनी के बीच कोऊ तीसर न आवै तो जिन्दगी कि गाड़ी बढ़िया चलति है । याक - याक बात चन्दावती कि आँखिन मा सनीमा कि तना चमकै लागि । याक दाँय हनुमान दादा चन्दावती का बतायेनि रहैं - भगवान राम औ सीता  मइया के बीच को बड़ी गजब के सझदारी है तुलसी बाबा कहिगे हैं -
जल को गये लक्खन है  हुइ ठाढ़े ।
पोंछि पसेऊ बयारि करों अरु पाँय पखारिहीं भूभुरि डाढ़े ।
तुलसी रघुबीर प्रिया सम जानिकै बइठि बिलंबलौ कंटक काढ़े ।
जानकी नाह की नेह लख्यो पुलक्यो तनु बारि बिलोचन बाढ़े ।
माने भवा यू कि जब राम बन का चले तो सीता कहेनि नाथ ,हमहू चलिबे । राम बहुत समझाये ने कि बन के ऊबड़-खाबड़ रस्ते मा तुम न चलि पइहौ लेकिन वुइ न मानी । अब जब वुइ थकि जाँय तौ राम जानि जाँय कि सीता थकि गयी हैं ,खास बात यहै रहै कि राम कबहूँ सीता ते यहु न कहेनि कि तुम काहे जिहि कीन्हे रहौ । कबहूँ उनका चिढ़ायेनि नही कि - अब लेव मजा बसि राम सीता के मन की बात समझि लेति रहैं औ चुपचाप कहूँ बिरवा तर सँहिताय लागति रहैं । ई कबित्त मा सीता कहती हैं -पिया ,घरी भरि बिरवा की छाँह मा खड़े हुइकै लछिमन का परखि लेव । काहे ते लखन अबहीं लरिका हैं । पानी आनय गये हैं । जब तक वुइ आवति हैं तब तक लाओ तुम्हार पसीना पोछि देई ,तनी अँगउछा ते बयारि कइ देई । गलियारे केरी गरम धूरि ते तुम्हार पाँव जरिगे हुइहैं पानी आय जाय तो तुम्हार पाँय धोय देई । युहु सुनिकै अपनी पियारी  सीता के मन केरि बात राम जानिगे ,असलियत मा सीता
