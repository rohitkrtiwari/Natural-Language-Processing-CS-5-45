गवा। सोने जस वहिका रंगु ती पर लाल चुनरी ओढ़िके वा हरे भरे गोंहू के ख्यात मा बइठि बथुई बीनति रहै,मालुम होति रहै मानौ कउनिव सरग कि अपसरा उनके ख्यात मा उतरि आयी है। रामलीला मा वुइ कइयौ दफे वहिका कनिया उठाय चुके रहैं लेकिन आजु अकेले मा कुछ औरुइ जादू हुइगा रहै। खुबसूरत तो चन्दावती रहबै कीन रंगु रूपु अइस कि बँभनन ठकुरन के घर की सबै बिटिया मेहेरुआ वहिके आगे नौकरानी लागें,बसि यू समझि लेव कि पूरे दौलतिपुर मा यसि सुन्दरि बिटेवा न रहै तब। अब वहिके घरमा तेलु प्यारै क्यार खानदानी काम सबु खतम हुइगा रहै बिजुली वाला कोल्हू बगल के गाँव सुमेरपुर मा लागि गवा रहै। अब चन्दावती के दद्दू माने संकर मैंजूरी करै लाग रहैं। दुइ बिगहा खेती मा गुजारा मुस्किल हुइगा रहै। तेहू भइसिया के दूध ते चन्दावती के घरमा खाय पिये की बहुत मुस्किल न रहै। सुमेरपुर मा चन्दावती बेही गयी रहैं मुला किस्मति क्यार खेलु द्याखौ अबहीं गउनव न भा रहै कि चन्दावती क्यार मंसवा हैजा मा खतम हुइगा। बड़ी दौड़-भाग कीन्हेनि लखनऊ के मेडिकल कालिज तके लइगे लेकिन वहु बचि न पावा। फिरि ससुरारि वाले कबहूँ चन्दावती क्यार गउना न करायेनि याक दाँय चन्दावती के दद्दू सुमेरपुर जायके बिनती कीन्हेनि तेहूँ कुछु बात न बनी। चन्दावती के ससुर साफ-साफ कहेनि'संकर भइया,तुम्हार बहिनिया मनहूस है बिहाव होतै अपने मंसवा का खायगे,वहिते अब हमार कउनी सरबन्ध नही है। हमरे लेखे हमरे लकिवा के साथ यहौ रिस्ता मरि गवा।'चन्दावती के दहू बुढ़वा के बहुत हाथ पाँय जोरेनि लेकिन वहु टस ते मस न भवा। आखिरकार चन्दावती अपने मइकेहेम रहि गयीं,बाल बिधवा के खातिर अउरु कउनी सहारा न रहै। गाँव कि बड़ी-बूढ़ी चन्दावती क मनहूस कहै लागी रहैं,लेकिन खुसमिजाज रहै चन्दा। बिधवा जीवन के दुख ते यकदम अंजान, अबही वहिकी लरिकई वाले सिकड़ी-गोट्टा-छुपी-छुपउव्वल ख्यालै वाले दिन रहैं। अबही जवानी चढ़ि रही रहै। बिहाव तो हुइगा रहै-मुला पति परमेसुर ते संपर्क न हुइ पावा रहे। हियाँ गाँव कि गुँइयन के साथ चन्दा मगन रहै। हुइ सकति है अकेलेम बइठिके रोवति होय,लेकिन गाँवमा कोऊ वहिका रोवति नही देखिसि। संकर अपनी बहिनी का बड़े दुलार ते राखति रहैं। संकर कि दुलहिनि चन्दा ते घर के कामकाज करावै लागि रहै। चन्दा दोरि-दौरि सब काम करे लागि रहै। समझदार तौ वा रहबै कीन। बिगारि दीन्हेनि रहै। कउनौ चंडो कहै,कउनौ रंडो कहै तो कउनिव बुढिया रंडी चंडो
