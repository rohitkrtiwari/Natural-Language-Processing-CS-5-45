वइसे बहुतै मरकही है। रमचन्ना का तौ पास नाय फटकै देति है। हमरे पास अउतै खनऊ करूना केरी देबी बनि जात है। हमका चाटै लागति है। ई की जीभौ तौ बड़ी खुरदुरी है। मालूम देत है कांटा लागे हैं। अम्मा गर्र-गर्र की आवाज के साथे दूध दुहि रही है। बाल्टी भरि गई। अब बछरा छोरि दीन गवा। ऊ कूदि-कूदि के दूध पी रहा है। बदरी बहुत खुश है। अपने बछरा चाटे डारत है। बछरा पूंछ उठाय के कूदि-कूदिके दूध पियत है।
गाय तौ ममता केर साच्छात प्रतिभा है। हमरे मास्टर जी पढ़ावत रहैं के गौ माता पूजनीय होत हैं। अपने बछरा से ऊ बहुतै पियार करत है। हमरे दिमाग मां हमरी मां साच्छात जमराज की बहिनी मालूम होती हैं। सोचते खन हमरी पीठ पर जोर केरा दोहत्तड़ पड़ा। -हरामजादी, कुतिया। बछरा थन नीचे डारत है। वहिका बांधि नाय सकत? गइया का टुकुर-टुकुर देखि रही है,जानौ जिनगी मां पहिली दांय गइया देखिसि है भतरा काटी। 
-ई हैं हमरी अम्मा। हम आपन अांख मैली फिराक की आस्तीन से पोंछि के बछरा कै रस्सी पकरि लिहेन। बछरा आपन पूरी ताकत लगाय के गइया की ओर दौरत रहै। बड़ी मुश्किल से हम वहिका खैंचिके खूटा की तरफ लाय पायेन।
रात होय आयी रहै। चारौ ओर एक मनहूस अंधेरा फैलिगा। रात हमका कबहूं नीकि नाय लागत। रात केर अंधेरा हमसे पूछै लागत है फूसी का अइसन कटी जिनगी तोहार? का पढ़ि लिखि न पइहौ? का जिनगी ई सियाह अंधेरन मां खोय जाई। का जानै। हम अंधेरे मां बहुत ऊबित है। हम पढ़ा चाहित है। हम जानित है ई अंधेरा हमरी शिक्षा से कटी और काहू से नाय।
- हमार आंख खुली जब बप्पा की गारी कान मां पड़ी।
- अरी ओ सुवरिया। कब तक परी सोवा करी। गइया का चारा नाय दे है का रण्डी ?
हम हडबड़ाय के उठेन और मुंह पर पानी केरे छींटा मारि कै काम पर लगि गेन। आज अबेर होयगै। पता नाय कइसे ऐतनी देर तक सोवत रहि गेन। अम्मा चूल्हा सुलगाय के चाय रखि चुकी रहैं।
-ले फूसी। चाय पी ले। भइया का इस्कूल जायक है। जल्दी दुइ रोटी सेंकि दे। हमरे करेज मां जइसे कुछ अड़िगा। चाय केर घूंट हमरे गले मां फंसिगा होय जइसे। जल्दी-जल्दी कटोरा नींचे रखिके हम डरात-डरात अम्मा सेने कहेन
-अम्मा ओ अम्मा। हम हूं पढ़ै जइबै भइया के साथ। मोर अम्मा । हमका जाय दे।