बिटिया बहुरिया देखि लेति रहैं तौ वहिका जब चहै तब अपनी हवस क सिकार बनाय लेति रहैं । तब गरीब परजन के घर की मेहेरुवन केरि कउनौ इज्जति न रहै । कउनौ कानून न रहै इनके ऊपर । चन्दावती के घरवाले चन्दावती के परेम ते बहुतै खुस भे रहैं ।
 ' द्याखौ दादा सौ -सौ रुपया दच्छिना दीन जाय रहा है ' - मोलहे बीच मा इसारा कीन्हेनि । ‘ रामफल समझायेनि - ई तेरहीवाले बाँभन ऑय , इनका दुरिही ते पैलगी कीन्हेव ।  इनकी नजर ते बचिकै रहैक चही । ‘ सकटू पूछेनि - काहे दादा ?
 ' तुम यार यकदमै बउखल हौ ,हियाँ आये हौ तेरही खाय ,सवालन केरि झड़ी लगाय दीन्हेव । '
 ‘ सकटू भइया तुम तमाखू बनाओ - लेव चुनौटी पकरौ । ' अबही तमाखू ? अब तौ भोजन के बादि तमाखू खायेव । ' ' तमाखू कि महिमा तुम नही जानति हौ - सुनौ - कृस्न चलें बैकुंठ का राधा पकरिन बाँह
हियाँ तमाखू खाय लेव हुआँ तमाखू नाँहि ।  
कुछ समझयो ,अबै टेम है ,तब तक तमाखू बनि सकति है । जबतक खानदान के मान्य न खाय लें तबतक हमार नम्बर कइसे लागी ।  ‘ ठीक कहति ही दादा । '
कहिति तो हम ठीकै है ,सुनति तो नही हौ मुहबाइल कानेस खोंसे रहति हौ ,बहिर तो हुइ ही जइहौ । बनाओ तमाखू बनाओ । तेरह बाँभन दान दच्छिना लइ कै चलि दीन्हेनि रहै ।
महाबॉभन के पाँय छुइकै चन्दावती अलग ते वहिका पाँच सौ रुपया दच्छिना दीन्हेनि । वहिकी आँखी चमकि गयीं । बहु अपन दुनहू हाँथ ऊपर उठाय के आसिरबाद दीन्हेसि तीके तेरहौ बाँभन अपन हाथ उठाय कै आसीस दीन्हेनि ।
छोटकउनू महाराज चाँदी कि तस्तरिम पान तमाखू ,इलायची,लौंग लैइकै आगे बढ़िकै सबका बिदा कीन्हेनि । दुइ ताँगा उनका लइ जाय खातिर पहिलेहे तयार रहैं । दुनहू ताँगावाले भोजन कइ लीन्हेनि रहै । उनका केरावा दइ दीन गा रहै ,अउरु घर की खातिर परसा बाँधि दीन गा रहै । तेरहौ बाँभन जब ताँगन - म बइठि लीन्हेनि - तब महाबाँभन के इसारे ते ताँगा हाँकि दीन गे । हनुमान दादा की तेरही - म  ताँगन - म जुति कै आये दुनहू घोड़वनौ केरि दाना - पानी - मेवा ते खुब सेवा कीन गइ रहै ,सो वहू मस्त हुइगे रहैं । अब जमाना कार वाला आय गवा है लेकिन ई महाबँभनन के घोड़वा अबहिंउ सौ साल पुरानि परम्परा दूवावैम जुटे हैं । सकटू पूछेनि - दादा , ई सार
