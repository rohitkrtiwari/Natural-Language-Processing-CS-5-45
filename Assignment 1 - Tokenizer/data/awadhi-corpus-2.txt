देई ?
मामिला संगीन हुइ चुका है माने पुलिस सीता क्यार पाट निभावै वाली चन्दावती कि बजाय सिवपरसाद के साथ है ? गाँव जवारि के जादातर मनई मेहेरुआ सब चन्दावती के साथ हैं तुम चहति हाै कि हम ऐसी दसा मा तुमार साथ देई ।हाँ, हमार साथ चहति हाै तो मोटरसइकिल वाले क्यार पता लगाओ , सिवपरसाद का चन्दावती कि मौत कि साजिस रचै खातिर गिरफ्तार करौ तब हमरे तीर आयेव ।
' थानेदार भुँइ ख्वादै लाग,वहिके तीर अब कौनाै जवाब न रहै । वहु हूँआ ते उठा औ बसि नमस्कार ठाकुर साहेब कहिकै चलि दीन्हेसि ।
 पुलिसवाले याक मनई क चन्दावती के एक्सीडेंट वाले केस मा गिरिफ्तार कीन्हेनि रहै । वहिते बयान देवावा गवा कि-मोटरसइकिल क्यार बरेक वाला तार टूटि गवा रहै यही बदि या घटना हुइगै । चन्दावती के खिलाफ साजिस वाली बात फिर दबि गै रहै ।
 ई सब समाचार जासूसन के जरिये सिवपरसाद तीर पहुँचि गे रहैं । अब सबका फैसले क्यार इंतिजार रहै । सिवपरसद औ छोटकउनू जानति रहैं कि फैसला चन्दावती के हक मा आवै वाला है । गाँव कि तमाम मेहेरुआ देबी दल मा सामिल हुइ चुकी रहैं । ममता,मीना औ मीरा संकर कि तीनिव बिटेवा अब चन्दावती कि तरफ ते मोर्चा सँभारि लीन्हेनि रहैं । ममता मास्टरनी रहै औ मीना सिच्छामित्र,मीरा कुंता फूफू कि दुकान सँभारति रहै तो गाँव के हर याक घरते ई तीनिव बिटेवन क्यार कैसे न कैसे सीध सम्बन्ध बनिगा रहै । तीनिव बहुत मेहनति करती रहैं । गाँव मा ऊँची जातिन के घर जादा न रहैं। चौका बासन औ टहल करै वाली मेहेरुआ अब दौलतपुर मा आसानी ते नहीं मिलती हैं । राजनीति क्यार अइसा सीधा असर दौलतपुर मा रहै कि लखनऊ मा सरकार बदलतै खन खेत खरिहानन मा पारटी औ नेतन के वादे किसान दोहरावै लागति हैं । अब हिंया बसपा केरि सरकार रहै तो तमाम घरन मा हाथी औ मायावती क्यार फीटू चमकै लाग रहैं । नीला झण्डा कइयो घरन के ऊपर लहराति है । बिजुली आय गै रहै मुला आवति सोलह घण्टा रहै,गाँव मा हरहा कम हुइगे हैं,दुई ठई स्कूल हुइगे हैं -एकु सरकारी आै एकु पराइबेट,सब गलियार पक्के हुइगे । छपरा करीब करीब खतम हुइगे हैं,हर याक टोले मा हाथ वाले सरकारी बम्बा फिट हुइगे हैं। तरक्की यहै भइ है कि सब मिलिकै सही अदमी केरि मदति करै लाग हैं जादातर घरन मा मोबाइल फोन आय गवा रहै। टेलीबीजन जादातर धरन मा आय गवा रहैं। 
हिंयी के लरिका-बिटेवा टेलीबीजन के बिज्ञापन वाली चीजन कि फरमाइस कर लाग रहें। अब दतून करै वाले मनई बहुत कम देखाति हैं,सब बिज्ञापन के
