‘ तो का यहिमा सब मेहेरुवै हुइहैं ? ' ‘ हाँ बच्चा ,”‘ तो का यहि देबी-दल मा मीना ,मीरा औ ममता होरी सामिल हुइ सकती हैं ?' 'काहे नहीं ई सब तौ पढ़ी लिखी हैं हमका यही तना कि जुआन दिमागवाली बिटेवा चही । ’ ‘ वाह बुआ ,का तरकीब निकारे हौ ? ” ‘ यह सब बहस तुमरे हनुमान दादा ते खुब होति रहै , वहू मेहेरुअन के हक खातिर कोसिस करति रहैं , पाट तो वुइ रावन क्यार अदा करति रहैं मुला साँचौ राम ते कौड़िव भरि कम न रहैं ।  गाँव कि मेहेरुआ आगे बढ़ै यह उनहू कि इच्छा रहै ।' ‘ ठीक है बुआ , जब हमार जरूरत होय तो हमका बताय दीन्हेव । सुमेरपुर थाने ते लइ कै लखनऊ तके जहाँ बतइहौ हुवैं मिलबै , बसि फोन कै दीन्हेव तब तक ई सब बिटेवा औ अम्मा तुमरे साथ रइहैं , बीच बीच मा हम खबरि लेति रहब । ' ' चिंता न करौ तुम अपन काम सँभारौ , सुमेरपुर मा जउन काम हुइहैं सबमा तुम्हारिव जरूरति परी ' ‘ हमका हाजिर पइहौ बुआ ! निस्चिंत रहौ । ’ ‘ ठीक है बच्चा । तुम जाव अपनि दुकान सँभारौ । जब जरूरति होई तो बताय धाबै । राजेस सुमेरपुर चला गवा । हिंया चन्दावती औ कुंता फूफू के साथ करीब बीस मेहेरुआ हनुमान दादा के अखाड़े के पास अपन चदरा बिछाय के बइठि गयीं , तखत पर दुर्गा माता कि याक तस्बीर के साथै हनुमान दादा केरि तस्बीर धरि दीन गय । संकर दुइ बाल्टी पानी औ याक लोटिया भरिकै धरि दीन्हेसि । अब कुंता फूफू जोर लगाय के कहेनि‘सिवपरसाद होस म आओ , चन्दावती ते ना टकराओ । " सबै मेहेरुआ यहै लाइन दोहरावै लागीं । तनिक तनिक देर पर सिवपरसाद होस म आओ,छोटकउनू होस म आओ यही तना के नारा बनिगे रहैं । द्याखति द्याखति चन्दावती सबकी नेता बनि गयीं औ कुंता उनकी सलाहकार धरना मर्द जाति के खिलाफ रहै यहि लिए मेहेरुअन कि कमी न भइ । जौनि मेहेरुआ आवै तीके माथे पर कुंता देबी कि तस्बीर तीर धरी कटोरिया ते रोली क्यार तिलक लगाय दे । तनिक देर मा हनुमान दादा के दुइ खास चेला आय गे ,वुइ वही अखाड़े मा कुस्ती लड़ति रहैं । वुइ चन्दावती के पाँय छुएनि फिर पूछेनि
