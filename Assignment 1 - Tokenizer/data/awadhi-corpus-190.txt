नदिया जरि कोइला भई
सामने गोमती केरा केरा किनारा है। पुल पर से नीचे केरा दृश्य बहुत सुन्दर लगत है। पानी मां पैर रही जलपरी जस नावैं हमरे मन का अबूझ आकर्षण मां बांधि लेती हैं। नदिया के लिए हमरे मन मां बचपने से गहिरा मोह है। कल-कल करत पानी वहिमा पैर डालि के हम कितनी देर किनारे बैठे रहित रहे,ईका कौनौ हिसाब नाय है। ई जौ नाव दिख रही है,यहिके नाविक का नाम जयकरन है। कनपटी पर चमकती चांदी की लकीरैं वहिकी उमर केरी चुगली कै रही हैं। यहिकी बिटिया रहै रुकमी। वहिके साथ हमार बचपन बीता रहै। सांवला मनमोहक रुप,बड़ी-बड़ी हिरनी अइसी कजरारी आंखी,बड़ी खूबसूरत नन्हीं सी नाक जेहिमा पड़ी छोटी सी नथ वहिके सांवले रंग का जइसे आकर्षण दूना कै देत रहै। बहुत चंचल लड़की रहै रुकमी। मां बाप इस्कूलौ पढ़ै भेजिन,पर वहिके दीदा नाय लगे। वहिका मन तौ नावै पर धरा रहत रहै। बाप के साथे नदी के यै पार वै पार। अइसे जिन्दगी कटि रही रहै।काश हम लोग हमेशा छोटेन रहा करित।
