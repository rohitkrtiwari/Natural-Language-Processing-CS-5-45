टी.बी वाले मंतरी के पाछे भागै लागि तौ निरहू डपटेनि-हमरे तीर का धरा है वैसी पूछौ जनता ते बात करौ। हम तूनी इनते बात करबै। हमका कोई डिस्टरब न करै।'
निरहू अपने पी.ए.कि तरफ इसारा कीन्हेनि वहु समझि गवा। रामबरन मंतरी निरलू के साथ उनके पीछे चलि दीन्हेन्। दुनहू जने कार मा बैठिके बतलाय लागेि। रामबरन चन्दावती क्यार पूरा किस्सा सुंनायेनि। साथ मा यहौ बतायेनि कि चन्दावती औ कुंता हिंया मेहेरुअन का जगावै क्यार काम करती रहैं। चन्दावती देवीदल बनायेनि रहै,कुंता वहिकी ढाल रहै। दुनहू का ई पंच मारि दीन्हेनि हैं। अब बसि मीरा रहिगै है वहिका साइति सिवपरसाद कुछ नसीली दवाई धोखे ते खवाय दीन्हेसि है तो वा अबहीं डिस्पेंसरी मा है। डाक्टर बतावति हैं वहिकी हालत ठीक है। सब हाल लइकै निरहू रामबरन ते पूछेनि-
'तुमरी समझ ते अब का होयक चही? कि हमारि बदनामी न होय काहेते हम अबही राजनीति मा आये हन। गाँव मा सांती बनी रहै। तुमरी खबरि ते चहेन जी हमते बहुत नाराज हैं। भवा यू रहै कि हमरे आफिस ते हिंया के परधान रामफल थाने मा फोन करवायेनि रहै। अब का कीन जाय,तमाम कार्यकरता आवा करति हैं हम सबका तो नहीं चीन्हिति है मुला हमार पी.ए.लइ दइ के सबके हिसाब ते फोन कै देति रहै। तुमरी खबरि के बादि अब वहिका हटाय दीन है। कौनिव तना बहेन जी का मनावा है। अब बताओ का करी? तुम जस बताओ तस कीन जाय।'मंत्री जी हम पत्राकार आन औ तुम नेता हौ,हमार काम है जौनु कुछ अच्छा खराब हुइ रहा है वहिका जनता के सामने लाना। तुमार काम है सरकार चलाना औ जनता का अच्छी व्यवस्था देना। हिंया परधान रामफल चहतीं तो साइति या दुर्घटना टलि जातै,मुला हमका लागति है कि साइति वहू यहि साजिस मा सामिल हैं।'‘यहै तौ,बिना परधान के अकेले ई लरबहे बँभनन कि अतनी हिम्मति थ्वारै है। अब हमका तुमार सहयोग चही?' 
'द्याखौ चन्दावती हनुमान दादा कि बेवा रहें। जवारि मा उनकी बड़ी इज्जति रहै। चन्दावती खाली उनकी बेवा न रहै वा अब मेहेरुअन केरि नेता बनिगै रहै। परधान वहिते घबराय गे रहैं। छोटकउनू औ उनका लरिकवा सिवपरसाद तौ उनकी जादाति हथियावै के चक्कर मा यू सब खेल करवायेसि है। परधान का अपनी परधानी केरि चिंता हुइगै होई कि कहूँ चन्दावती परधान न बनि जाय?’
'तुम ठीक कहति हौ,तो का परधानौ का अन्दर करवाय देयी?'