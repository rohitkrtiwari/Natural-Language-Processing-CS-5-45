हिसाब ते तेल,साबुन,मंजन औ बुरुस लीन्हे देखाति हैं। गाँव मा गनीमिंया सबते सुखी हैं काहे ते वुइ बढ़ई के अलावा दूध क्यार कारोबार करति हैं। सात भैंसी उनके तीर रहैं,ग्वाबर खुब निकरति है तो उनके घर मा गैस ते बिजुली जलति है। जब सब कहूँ अँधेर हुइ जाय तबहूँ गनी मिंया के दुआरे चमन होति है।
गनीमिंया के बरंडा मा चन्दावती,कुंता,संकर,मीरा,औ तमाम देबीदल की मेहेरुआ अकट्ठा रहैं। संझा हुइगै रहै,ई बेरिया गाँव मा बिजुली न रहै तो रोसनी खातिर हिंया यह मीटिंग धरी गइ रहै कि बतलाति बेरिया सकल तो देखायी देयी। कुंता कहेनि-'जाओ संकर भइया तनी परधान रामफल का बोलाय लाव। काहेते काल्हि उनका फैसले कि बेरिया रहना है।'
'ठीक है फूफू'
संकर के जाये के बादि कुंता बोली-‘द्याखौ गलत न समइयो हमारि बात गौर ते सुनि लेव। या लड़ाई अकेले चन्दावती के हक कि लड़ाई न आय,या सब मेहेरुअन के हक कि लड़ाई है। सब जनी समझि लेव अदमी अकेले जमीन जादाति क्यार मालिक कैसे हुइ सकति है। हम मेहेरुअन का बराबरि क्यार हक होति है। हिंया चन्दावती के हक कि बात है जउनि जमीन जादाति हनुमान दादा के नाव रहै तीपर तो चन्दावती क्यार हकु होई। काल्हि साइति मंत्री निरहू अइहैं तो उनके सामने सब बातै तफसील से रक्खी जइहैं।' तनिक देर बादि परधान रामफल हुआँ पहुँचि गे। मेहेरुअन केरि ईतना कि मीटिंग वुइ पहिली दफा देखिन रहै। अपनेहे गाँव कि मेहेरुअन कि भीड़ देखि कै वुइ चौकन्ने हुइगे। उनका देखतै खन कुछ मेहेरुआ घूंघट कहड़ै लागीं तो कुंती कहेनि-‘
'देबी दल की मीटिंग मा घूंघट न चली जी का घूंघट करैक होय वा मेहेरुआ हिंया ते चली जाय।'
परधान बोले,'बिल्कुल ठीक कुंता दिदिया,अब जमाना बदलि गवा है। बड़ेन कि इज्जति करना अलग बात है घूंघट तो गुलामी कि निसानी आय। हमरे गाँव कि बहिनी बिटिया औ बहुरिया सब बहुत समझदार हैं।'
कुंता पूछेनि‘भैयनि,अब यू तो बताओ कि काल्हि का होई?'
‘दिदिया,हम तौ आजुइ लखनऊ ते लउटे हन सुना है कि गाँव मा बहुत कुछ हुइगा हमरी गैर मौजूदगी मा।'
'तुमहे देखि लेव,या द्याखौ चन्दावती बैठि है,यहिका छोटकउनू औ सिवपरसाद घरते निकारि दीन्हेनि। यहिका का कसूर रहै?'