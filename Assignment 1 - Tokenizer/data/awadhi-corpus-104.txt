खुदै थकि गयी रहैं। राम उनते कुछु नही कहेनि बसि चुपचाप पाँव के काँटा निकारै के बहाने बइठिगे,फिरि देर तके बइठ रहे। राम जब जादा देर तके बहाना बनाये बइठ रहे तो सीता उनके मन केरि बात जानि लीन्हेनि। वुइ समझि गयी रहैं कि उनके प्राननाथ उनहिन के परेम के बसीभूत हैं यही मारे बिना कुछ कहे देर तके बइठ हैं। सीता मइया केरि तबियत गनगनाय गै,पूरी द्याँह रोमांचित हुइगै रहै।
यहु किस्सा यादि आवा तौ चन्दावती कि आँखी फिरि भरि आयीं। अब वहिकी आँखिन ते आँसू बहै लाग। अबहीं उनका मरे कुल तेरह दिन बीते रहैं कि छोटकउनू अपन रंगु देखाय दीन्हेनि। मानौ वुइ यहि दिन का इंतिजारै करति आँय। सीता होय चहै मीरा यहि दुनिया मा हर औरत का परिच्छा देक परति है। जीका मंसवा न होय तीकी कउनिव इज्जति नहीं। औरत तौ अदमी कि छाँह मानी जाति है, आदमी खतम तौ औरत जीते जिउ आपुइ खतम हुइ जाति है। बेवा कि जिन्दगी मुजरिम कि जिन्दगी तना कटति है। द्याखौ अब हमरी किस्मति मा का लिखा है। लेकिन यू जउनु छोटकउनू मनमानी कइ रहा है सिवपरसाद कइहा हमका निकारै बदि तयार कीन्हेसि है,ई समस्या ते कइसे निपटा जाय। यही तना सोच-बिचार मा खटिया पर परे-परे चन्दावती केरि आँखि लागि गै । राति कि अँधियारी कालिख चौतरफा फैलि गय रहै।