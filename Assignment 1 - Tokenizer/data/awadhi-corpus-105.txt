देबीदल केरि चौकी
चन्दावती का निकारै के बादि छोटकउनू अपने घरते न तौ निकरे न दरवाजा खोलेनि रहै। सकटू ते फोन पर बीच बीच मा आस-पास के हालचाल लेति रहे। बाँभन टीले वाले छोटकउनू के साथ रहैं। तेवारिन क्यार बिनोद सिवपरसाद कि मदति मा रहै। छोटकउनू परधान रामफल ते फोन पर सब बात कइ लीन्हेनि रहै। पहिले ते बहुत कुछ तय हुइगा रहै। तेरहीवाले दिन सब योजना बनि गय रहै। चन्दावती के कामेन भनक तक न परी रहै कि तेरही के अगले दिन यू सब हुइ जायी। सिवपरसाद थाने कि सेटिंग पहिलेहे कइ चुका रहै। रामफल यही योजना के हिसाब ते गाँव ते बाहेर चलेगे रहैं। छोटकउनू फोन पर रामफल ते कहि दीन्हेनि रहै-
‘परधान दादा,कम ते कम एक हफ्ता बादि गाँव लउटेव। खर्चा पानी जउन कम परै बतायेव। तुमरे अलावा और कोऊ यहि मामले मा हाथ न डारी।'
‘थानेदार ते बात कीन्हेव'
हाँ दादा,वहु कहिस-थाने मा जब कोई सिकाइति आयी तो हम कानूनी कारवाही करबै,हमका तो केस बनावैक है,चन्दावती हनुमान कि दुलहिन रहै कि नहीं यहि बात क फैसला परधान औ गाँव कि जनता करी।'
‘हमहेक अलझाय दीन्हेव अब ई बुढ़ापा मा हमारिही धोती खोलिहौ?'
'तुम हरद्वार घूमि आओ,बसि हिंया न आयेव। दादा पचास बिगहा खेती क्यार मामिला है,का अपने लरिका औ पोतन क्यार हकु तेलिनिया का दइ देई।'
‘चन्दावती का कइ रही है?'