चन्दावती पर हमला
मंत्री केरि अगवानी करै वाले तमाम गाँव के मनई मेहेरुआ अकट्ठा रहैं । परधान रामफल अपने दुआरे सामियाना लगवाय दीन्हेनि रहै । मन्त्री जी के खातिर तखतन पर सोफा बिछावा गा रहै । खबसूरत दरी औ कालीन टेण्टवाले ते मँगवाय के बिछाये गे रहैं । दौलतिपुर मा अब धीरे - धीरे सब चीज मिलै लागि रहै । जौन न मिलति रहै वहौ सब फोन ले आसपास ते जब चही तब मैंगवाय लेव । सबके तीर सब साधन रहैं । कमी जो कहूँ रहै तो बसि अब भैयाचारु कम हुइगा रहै । समझदार नौजवान सहरन वार भागै लाग हैं । सहरन मा रोटी रोजगार के जादा साधन होति हैं । हिंया खेती किसानी मा मेहनति जादा कमायी कम होति है । मंत्री कि अगवानी के चक्कर मा सुमेरपुर के औ आसपास वाले सब मनई पहुँचि गे रहैं । तमाम पुलिस थानेदार बिधायक औ छोटभैया नेता आसपास के सब सरकारी मुलाजिम खास तौर पर बिलाक वाले औ गाँव जवारि के सब खास आम मनई मेहेरुआ मीटिंग वाली जगह पर पहुचै लाग रहैं । यही बीच मा सुमेरपुर ते पत्रकार ठाकुर रामबरन सिंह अपने दुइ साथी पत्रकारन के साथ अपनी गाड़ी ते पहुँच गे । मंत्री जी ग्यारह बजे क्यार टाइम दीन्हेनि रहै । रामफल हाथिन वाली पाँच सौ नीली इांडी मँगवाय लीन्हेसि रहै । वारि बैनर लगवाये गे रहैं जिनपर बहिनजी औ निरंजन परसाद निरहू केरि फोटू छपी रहै ,औ उनपर लिखा रहै बहिन जी जिन्दाबाद ,निरंजन परसाद निरहू जिन्दाबाद । पार्टी क्यार तमाम कार्यकर्ता यहि बेरिया संझाते हुआँ जुटिगे रहैं । लौडिस्पीकर ते यह देस है बीर जवानों का अलबेलों का - मस्तानों का - इस देस का यारो क्या कहना . . . वाला गाना चालू हुइगा रहै ।
