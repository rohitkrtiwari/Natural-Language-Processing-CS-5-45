इज्जति होति है। जौन कछु जमीन हमरे मनई के नाव पर है बसि वहै हमका चही पुरबह वाले दुइ कमरा औ हमार बरण्डा हमका चही। हमार तो कटि जायी,मुला ई जो हमरी गुँइयाँ हैं इनके खातिर हमका कुछ करना है। याक बात और जानि लेव परधान दादा कि तुमरी मर्जी के खिलाफ फैसला हमरेहे हक मा होय वाला है। यू जानि लेव कि अब परधानी दाँव पर हैं। कोऊ अपनी छाती पर धरि कै जामीन नहीं लइ गवा,हमहू न लै जाबै सब हिंयै छूटि जायी लेकिन हम चहित है कि दौलतिपुर की मेहेरुअन खातिर रोजी रोजगार केरि ब्यवस्था होय। मेहेरुआ अपने घर के मनई कि लातै औ गारी खायके फिर वहिकी तरफ टुकुर-टुकुर न ताकै।'
सब मेहेरुआ चन्दावती के ई बिचार सुनिकै यकदम ते तारी बजावै लागीं,फिर कुंता फूफू तनी मुस्क्याय के जोर ते कहेनि-
‘देबी दल की जय।'तो सबे मेहेरुआ वहै नारा दोहराय दीन्हेनि। अब परधान राम फल क्यार गला सूख गवा रहै। उनके मुह ते कोई आवाज न निकरी बसि वुइ कौनिव तना अपन थूक निगिलिन औ उठि कै चलै लागि उनका मेहेरुअन कि ई ताकत क्यार अन्दाजा न रहै। वुइ अपनि नजरै झुकाये अपनि छड़ी उठाय के चलि दीन्हेनि। चलति बेरिया बोले-‘देबी दल की जय'
कुंता,मीरा औ देबी दल की अउरौ तमाम मेहेरुआ हुआँ मौजूद रहैं। परधान रामफल कउनिव तना अपनि इज्जति बचायके निकरि लीन्हेसि। फिर जौन रधिया बतायेसि वहु बहुतै गजब कि बात रहै। मीरा के इसारे ते औ कुंता के फटकारे के बादि रधिया बतायेसि-
'चाची चन्दावती केरि जान खतरेम है'
‘कैसे रधिया?,तनी खुलिकै बताओ डेराओ ना जो तुम सही बात बतइहौ तो हम सब जनी तुमरे साथ हन,औ जो तुम झूठ बोलिहौ तौ सिवपरसदवा तुमका भुगताय देयी।'
‘सिवपरसाद औ बिनोद हमरे मनई क जिये न द्याहैं,हमका काम चही,पैसा चही इज्जति विज्जति कि चिंता हमका नहीं है,चाची। हमार परसादी हमका जानति है। वहिका बतायके जाइति है जब अंधेरे उजेरे सिवपरसाद बोलावति है। पहिले याक दुइ दाँय परसादी हुनहुनान फिर जब हम कहि दीन कि हमारि द्याँह हम जौन चहबै करबै,तुमका का करैक है? तुमारि जौनि तिमारदारी पूरि न होय तो बताओ। अब अपनी हगनी मुतनी चीज पर तो हमारै हक रही। फूफू,बैंभनन ठकुरन के अलावा अकेले बसि हमार परसादी है नीच जात जीके साथ सोइति है।