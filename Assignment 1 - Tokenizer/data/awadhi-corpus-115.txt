कोटपीस ख्यालै लाग। नाती पोता,बहुरिया बिटेवन ते सबु घरु भरि गवा रहै। अब धीरे-धीरे सब आस पासवाले चलेगे रहैं,तेहूँ घरु भरा रहै। चन्दावती रिस्तेदारन-ते हमेसा दुरिही रह्ती रहैं,काहेते जादातर जाति बिरादरी के मसले मा रिस्तेदारन-क वहिकी जाति के अलावा चन्दावती क्यार रूपु-गुनु-ब्यौहारु न सुझाति रहै। सब वहिका नीची जाति के हिसाब ते जाँचति परखति रहैं। अब तौ चन्दावती दुखके मारे याक खटिया पकरि लीन्हेसि रहै। अपने समय कि सुन्दरी चन्दावती अपन बार कटवाय डारेनि रहै,कलाई सनि हुइगै रहै,माँग क्यार सेन्दुर उजड़ि गवा रहै। हालाँकि चेहरे कि चमक अबहिउ वहे तना बनी रहै। आखिर वहिका वहि घर मा अउर रहै कउनु? वहि घर मा तो कोऊ अब चन्दावती क्यार हाल पूछैवाला न रहै। चन्दावती अब अपने भइया भउजी के साथ नाई रहा चहति रहै न कहूँ अउर वहिका ठेकान रहै। हनुमान दादा जबते बीमार भे रहै तबते चन्दावती घर मा सबकी कूठै सुनि-सुनि पाकि गयी रहै। जब तक हनुमान दादा ठीक रहे तब तक चन्दावती ते कोऊ अइसि वइसि बात कहै कि हिम्मत न करति रहै,हालाँकि सब घरवाले वहिका नाव चन्दो चाची घरि दीन्हेनि रहै। पहिले सब दबी जबान ते चन्दो कहति रहैं लेकिन अब तौ घर के नान्ह लरिका तके चन्दो कहै लाग रहैं। चन्दावती अपने दुखमा सब बेज्जती भुलाय दीन्हेसि रहै। 
जब महिना भरि पहिले हनुमान दादा का मियादी बोखारु चढ़ा रहै तबते मरै तक चन्दावती याक टाँग पर खड़ी हुइकै उनकी सेवा कीन्हेसि। बैंक मा जउनु तीस हजार रुपया रहै तउनु सब उनकी बेमारी मा बिलाय गवा रहै। दस-बारह दिन तके उनका बोखारु नाई टूट तब गाँव के डाक्टर लखनऊ लइ जायकि सलाह दीन्हेनि। चन्दावती अपनि गले केरि जँजीर,कानेकि झुमकी बेचि कै हनुमान दादा क्यार इलाजु करवायेसि। लखनऊ पीजीआई क्यार खर्चा बहुतै तगड़ा रहै। बोखारु हनुमान दादा के दिमाग मा चढ़िगा रहै,आखिर मा बड़े डाक्टर जवाब दइ दीन्हेनि। जब हनुमान दादा चले गे औ चन्दावती बेसहारा हुइगै तो अब वहिकी जिन्दगी बोझु हुइगै रहै। छोटकउनू तौ तीस बरसन ते चन्दावती ते दुसमनी निभावति आँय। वुइ मनही-मन हनुमान दादा कि मउत क्यार बरसन ते इंतिजार करति आँय। जब तक हनुमान दादा सुनै समझै लायक रहे तब तक ई स्वाहबलाई लल्लो-चप्पो करति रहे। जइसै-जइसै उनकी तबियति बिगड़ति गइ वइसे-वइसे छोटकउनू महाराज उनते दूरि होतिगे।
चन्दावती के तीर अब कुछु न बचा रहै। बाँभन टोले के अलावा गाँव के सब