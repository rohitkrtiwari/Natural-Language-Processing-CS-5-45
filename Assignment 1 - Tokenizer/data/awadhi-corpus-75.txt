सकटू भइया सबका लइ चलौ।'
‘चलौ,भइया चलौ जोर कि भूख लागि है।'
सकटू,मोलहे,रामफल,संकर,गनीमियाँ सब खाना खाय कि नीतिन आगे बढ़ि गये। खाना बहुतै नीक बना रहै सो सबजन अघाय के खायेनि। खाना के बादि पान सुपारी केर इंतिजामौ रहै।
ठाकुर रामफल केरि सब इज्जति करति रहैं। चौंसटि-भोला तमाखू वाला पान खाय के ठाकुर साहेब जब चलै लाग तबहीं छोटकउनू कहेनि--'परधान दादा, अब भैयनि तौ चले गे। उनके साथै ई तेलिनिया क्यार रिस्ता खतम हइगा। कोई जमाने मा तुमहे यू बिहाव करवाये रहौ,अब जब दादा नही रहे तो तेलिनेऊ का हम अपने घरमा कइसे राखि लेई।'
‘भइया जउनु तुमरी समझि-म आवै तउनु करौ,लेकिन जमाना बदलि गवा है। आजु के जमाने मा बिटिया,मेहेरुअन की बात थाने मा बड़े ध्यान ते सुनी जाय रही है। बहेन जी का राज है,कहूँ लेने के देने न परि जायँ। नीची जातिन के नेता औ नीची जातिन के अपसर हैं। कहूँ जेल कि हवा न खायक परै।'
जउनु होई तउनु देखि ल्याब। पहिले दादा केरि सरम रहै,अब जब वुइ नायी रहे तौ इनका ससुरेऊ का घर मा को राखी। अब तेरही के साथै सब काजु निपटिगा,बसि काल्हि ई तेलिनिया का घरते भगायी तो घरु पवित्र होय। बाकी तुम सबका सहजोग तो मिलबै  करी।'
भइया हम सहजोग-क वादा न कइ पइबै। पहिले अपने टीले मा राय मसबिरा कइ लेव। हम लखनउवै जाय रहेन है। चारि दिन डी.एम.साहेब के साथ सम्मेलन मा रहना है? हम यहि कामेम तुमरे साथ नही हन'
'काहे दादा?''बात या है भइया कि हमहे फैसला कीन रहै कि चन्दावती हनुमान भइया के साथै घर मा रहै,अब हम कउने मुँहते कही कि अब जब हनुमान भइया नाई रहे तब चन्दावती का घरते निकारि दीन जाय। गाँव की मेहेरुआ,मंसवा वहिके साथ खड़े हुइ जइहैं। काहेते वहिका ब्यौहारु बहुत नीक है। सब सोचि समझि लेव,फिरि जउनु मनु होय कीन्हेव। अब जाइति है। कात्हि हमका लखनऊ जायेक है।'
‘ठीक है दादा राम-राम।'
-रामफल चले गे। धीरे धीरे खास नातेदारन के अलावा सब अपने घरका चलेगे। फतेपुरवाले जीजा,कानपुरवाले मामा सकटू औ मोलहे हूँवै तरवाहे तरे