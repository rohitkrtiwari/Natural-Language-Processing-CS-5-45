दुलहिन के हाथे मा अँगूठी आय गइ । कन्या पच्छ कि सबै मेहेरुआ बिटिया कि बड़ाई बखानै लागीं । ‘ हमारि बिटिया तो बहुतै हुसियार है , लरिकवा हारि गवा '
बर पच्छ वाले कहेनि ' अबही आगे देखेव ,लरिकवा सरमाय गवा है '
दुसरी दफा फिर अँगूठी परातम डारी गइ रहै । यहि दफा फिर दुलहिन अँगूठी पाय गै । सबै कन्या पच्छ कि मेहेरुआ फिर तारी बजायेनि औ अपनी बिटिया कि बड़ायी हाँके लागी । सिवपरसाद अब साँचौ सरमाय गवा रहै ।
 ‘ अबही याक दायँ औरु परिच्छा होई तब गायेव बजायेव । ' बर पच्छ वाले कहेनि ।  अब तिसरी दफा अँगूठी परात मा फैकि दीनि गइ रहै ।
नकटौरा अपने सुरूर पर रहै । दुइ दफा दुलहिन अँगूठी ढूंढ़ेसि आखिरी दफा फिरि अँगूठी वहिका मिलि गइ । अब वहिका अपने मरद पर तरस आय गवा यहे बदि वा अँगूठी दूढ़िके परात के भीतरै भीतर सिवपरसाद के हाथेम पकराय दीन्हेसि । यहि तना अबकी सिवपरसाद जीते । पति पतनी के परेम औ समझदारी कि सुरुआत यहि तना हुइगै रहै । हाँ ,बाहेर कउनौ जानि न पावा ।
नकटौरा के माने नकल , लेकिन यह खाली नकल न रहै यहिमा पूरी नौटंकी रहै , ढोलक कि गमागम औ मीठे मंजीरन केरि खनक सोहाति रहै ।  कच्चे - पक्के राग वाली सुरीली मेहेरियन कि गउनई ते सबका जिउ खुस हुइगा रहै । उइ नचती हैं तो मालुम परति है साँचौ धरती कि छाती पर उजेरिया चाँदनी किरनै नाचि रही हैं । उइ नाचि - नाचि न मालुम केतना कामु कै डरती हैं । मेहेरिया जौनु काम खुलिकै करै लगती हैं तो फिर उइ मरदन के नाक - कान काटि लेती हैं । नकटौरा म तो सब मेहरुवै रहै । यहिमा गाँव दौलतिपुर केरि पूरी जिन्दगी ,खान - पान ,भासा ,गीत संगीत सबुइ सामिल हुइगा रहै ।
सुबेर हुइगा तो राति भर का रतजगा अब खतम होय वाला रहै ,लेकिन सब मेहेरुअन कि सकलै द्याखै वाली रहै कउनिव क चेहरा गुलाब तो कउनिव क चेहरा गुलाबजामुन ,कउनिव कि आँखी रसभरी तो कउनिव कि नाक कमरख असि चमकति रहै । अब बिटिया कि बिदाई क्यार सीन रहै ।
सबै मेहेरुआ नईदुलहिन क्यार रोल कै रही बिटेवा क लपटाय के रोवै लागीं । सिवपरसाद बनी बिटेवा सब देखिकै मुस्क्याति रही । तनिक देर मा सबै बिदाई के भाव मा बूड़ि गयीं । द्याखति द्याखति सबै रोवै लागीं । नकटौरा म असल नकल क्यार ध्यान न रहै ,सब मानौ खीय गयी रहैं । यही बीच गाँव कि बेवा कुंता फूफ् बिदायी कि बेरिया सामने आय गयीं ,बसि गेन्दा चिल्लाय लागि - ' बुढ़ाय गयिउ कुंता तुमका
