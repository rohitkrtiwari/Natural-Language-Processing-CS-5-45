रजाना यहि तना कहिकै चन्दावती के मुँह मा परेठा क्यार कौरु खवाय दीन्हेसि । चन्दावती जल्दी ते एक परेठा खाय लिहिस । बसि झट्ट पट्ट उठिकै वा धरना खातिर तयार हुइ गै । संकर कि तीनिव बिटेवा अब जवान हुइ गयी रहैं , बड़ी मीना प्राइमरी इस्कूल मा मास्टरनी रहै । छोटकई ममता गाँव कि सिच्छामित्र बनिगै रहै । मँझिलकी मीरा सिलाई सीखेसि रहै ,कुंता फूफू कि दुकान वहै सँभारति रहै । लरिकवा राजेस सुमेरपुर मा पान कि दुकान चलावै लाग रहै । वहु दुसरे तिसरे दिन हियाँ आवति रहै । आज इतिफाक ते घर पर राजेस औ वहिकी दुलहिन रहै । राजेस कहेसि -
‘ बुआ हमका हुकुम देव तो सिवपरसाद के हाँथ पाँव तूर देयी ऊ जउन फूफा चौपाई सुनावति रहैं - क्रोधिहिं सम कामिहिं हरि कथा-ऊसर बीज बए फल जथा । तो वुइ सही कहति रहैं । यू जानि लेव कि सिवपरसाद के दिमाग मा एकु गँवार बाँभन घुसा है जब तक वहिका अघाय के तूरा न जायी तले वहु न मानी ।'
‘ नाही बच्चा हम धरना पर बइठै जाय रहेन हैं । मारपीट ते समस्या क्यार हल न निकरी । आखिर सिवपरसाद आय तो हमारै भतीजु तुम्हार फूफा यहाै समझावति रहैं कि सबते राय लइ के सांती ते कोई काम करैक चही ,मारपीट कउनिव समस्या क हल नहीं है । वुइ गाँधीबाबा के भगत रहैं काहेते हमका या लड़ाई जीतनी है ,अपनि ताकत दुसरी तना देखानी है ।'
' दुसरी तना कैसे ?
’ सांती ते सबका गाँव भरेकि मेहेरुअन क एकट्ठा करना है फिर घर के सामने धरना देना है । हुआ लगातार ढोल मँजीरा बाजी देबी भजन हुइहै फिर बीचबीच मा नारेबाजी होई । देबी-दल कि गरमी देखिहौ तो जानि पइहौ ।’
‘ देबी - दल का आय ?'
‘ देबी दल नहीं जानति हो ?
 कैसे जनिहौ ,आखिर तौ तुमहू मर्द जाति हौ । बच्चा दुनिया भरेकि मेहेरुआ हमरे लेखे देबी आँय । वुइ जिन्दगी भरि अदमिन क कुछ न कुछ दीनै करती हैं ,जेतना अदमी उनका देति है वहिके बदले वुइ हजारन गुना लउटाय देती हैं । वुइ अदमी क पैदा करै वाली हैं ।अदमी हरामजादा वहेक बेज्जत करति है ,वहेक नंगा कीन चहति है - वहे महतारी बिटिया के नाम ते याक दुसरे क गरियावति है । अब जमाना बदल गवा है अब हमरे देस कि रास्ट्रपति प्रतिभा देबी सिंह हैं । जब रामलीला मा सीता बनिति रहै तब देबी महिमा के उपदेस सुने रहन । अब सोचित है कि दौलतिपुर मा देबी - दल क्यार गठन करैकि बेरिया आय गय है ।'
