-चुप हरामजादी। फिर वहै रट। एक बार नाय हजार बार बताय चुकै हन।
लड़की की जात औकात मां रहु। तोका कौन कचेहरी लिखैक है। भइया का जाय दे। तुइ चूल्हा चौका कर।
-नाय अम्मा। हमहूं पढ़ै जइबैं।
हम रोवै लागेन। अम्मा बिलबिलाय के हमका गरियावै लागी। जब हम चुप नाय भयेन तौ ऊ पाटा लइके हमरी ओर दौरी।
-अबही खोपड़ी फोरि डारिब। चुप रहु।
हम रोवत रहेन। हमरी मिंची आंखिन मां आंसू धुंआ बनि कै पैर रहा रहै।
हमका अपने सिर पर लगा बड़ी जोर से कुछ फेंकि के मारा गा। खून गरम गरम खून। हमरी कांपति उंगरी कान से चुअत खून छुइन अउर हम भुइं पर गिरि परेन। हमरी आंखिन के आगे अंधेरा छात जाय रहा है। ऐतना दर्द है-हमरी अांखिन के आगे एक इस्कूल है। हम सबसे आगे प्रार्थना केरी लाइन मां खड़े हन-वह सक्ति हम दो दया निधे! कर्तव्य मार्ग पर डट जावें।.....वंदे मातरम......हमरी चेतना टप-टप बहत खून मां बूड़ि रही है। आजाद भारत मां एक और जंग आज हारी गै-फूसी केरी शिक्षा की जंग। अलविदा हमरे प्यारे देस। वन्दे मातरम। हमरी चेतना कहीं बहुत गहरे कुंआ मां बूड़त चली गै। बाहर हायतौबा मची रहै। अरे देखी केतना खून बहि रहा है।
-अरे फूसी की अम्मा। मारि डारेव बिटेवा का। अरे का अइसे मारा जात है। भीड़ बढ़त जाय रही है। फूसी केरा तमासा देखै आज पूरा गांव डयोढ़ी पर ऐकट्ठा है। कल्ह तक कौनौ नाय कहिस रहै फूसी पढ़ैया है तौ ओका पढ़े देव। आज फूसी से गांव भरेक हमदर्दी है। ई तौ दुनिया केरा हिसाब है के मरै वाले केरी बड़ी-बड़ी आंखी। फूसी केरा नाम थोरे दिन अखबारन की सुर्खी बनी,फिर लेाग भूलि जइहैं कि कौनो फूसी रहै अउर उकी कोई कहानी रहै।