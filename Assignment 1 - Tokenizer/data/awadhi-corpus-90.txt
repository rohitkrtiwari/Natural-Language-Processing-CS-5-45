के मुँह मा कपड़ा ठूसि दीन्हेनि,रधिया कोने वार रहै,साइति वुइ रधिया का न देखि पायेनि रहै। रधिया सब द्याखति रही वहिकी धिग्घी बँधिगै रहै। मारे डेरन के वहिका बोल नाहीं फूटा। बुर्के वाली दुनहू बड़ी फरवट रहैं,दनादन अपन काम कीन्हेनि औ बसि निकरि लीन्हेनि। वुइ दुनहू के हाथ बाँधेनि फिर बसि देखतै द्याखति दुनहू कि गरदन काटि के बाहेर निकरि लिहिन। न वुइ मुसलमन्नी कुछ कहेनि,न कुछ बोलीं-बसि दुइ मिनट मा निकरि लीन्हेनि। जब वुइ दुनहू चली गयीं तब रधिया की घिग्घी खुली। खून बहति देखिकै खिरकी मा बँधी रधिया चिल्लाय लागि। खून खून सुनिकै अगल बगल के मनई मेहेरुआ अकट्ठा होय लागि रहैं। सब तन हापा दैया मचिगा रहै देबीदल कि मेहेरुआ जो हुआं मौजूद रहैं,जोर जोर ते रोवै लागी रहें।कुछ के मन मा डेरु बैठिगा रहै,कुछ हकबकाय गयी रहैं।
गाँव भरेम या खबरि जंगल कि आगी कि तना फैलि गै रहै। जै मुह तै बातैं। जीका द्याखौ अपने ढंग ते चन्दावती पर भये ई हमले क्यार किस्सा बखानै लाग। परसादी रधिया खातिर परेसान होय लाग। सब गाँव के मनई मेहेरुआ कुंता के दुआरे खड़े रहैं। पुलिस वाले गाँव मा सबेरे ते मौजूद रहैं। परसादी जब परधान रामफल का खबरि कीन्हेसि तो सिवपरसाद औ छोटकउनू कहेनि'लउडिस्पीकर बन्द करावा जाय,दादा?’
नाहीं,पगलाय गये हौ का हिंया जउन चलि रहा है वहिका चलै देव चलौ हमरे साथ’
‘हम? हमार चलना ठीक रही?'
'तुमहू चलौ सिवपरसादौ-क लै चलौ,सब जने चलौ। तुमरी तो भौजी आँय'
‘ठीक कहति हौ दादा।'
'बसि अब सावधानी ते काम करना है रधिया कि गवाही ते सब साफ हुइ जायी। तुम डेराओ ना यहिमा तुमार का गलती है। अब मीरा का आजाद कै देव। अब तक वहिका नसा उतरि गवा होई रधिया का ध्यान राखेव। वहिका तुरंत हुवाँ ते हटाना है।'
पुलिस पत्राकार परधान औ गाँव के सब आम खास मनई मेहेरुआ सबै हुआ मौजूद रहैं।धीरे धीरे सब हुआं अकट्ठा होय लागि। पुलिस वाला रधिया कि रस्सी खोलेसि रधिया रस्सी खुलतै हुवाँ ते मुँह हाथ ध्वावैके बहाने निकरि लीन्हेसि। एक पुलिस वाला वहिके साथै गवा।
वैसी सिवपरसाद वहिकी राह द्याखति रहै। पुलिसवाला वहिका मुँह हाथ धोवावै