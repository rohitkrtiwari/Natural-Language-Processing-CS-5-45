'अब हमरे हाथेम कुछौ नही है,अब जउन मंत्री जी करिहै वहै होई। वुइ इमानदार अदमी हैं कहूँ सीधे हिंयै न आय धमकैं,कुछ पता नहीं। थानेदार क्यार फोन आवा रहै कि दौलतिपुर केरि गस्त बढ़ाय दीन गै है। हुइ सकति है बड़े नेता या अफसर आय जाँय। हमका सक है कि कहूँ निरहू जी न आय जाँय।'
सकटू के दुआरे या बातचीत चलति रहै कि यही बीच मा परधान तीर मंत्री जी के अर्दली क्यार संदेसु आवा कि काल्हि मंत्री जी दौलतिपुर पहुचि रहे हैं। या खबरि सुनिकै परधान के होस उड़िगे। कहेनि-‘अब हमार बुढ़ापा गारद हुइगा तुम पंचन के चक्कर मा हमारिव लाँग खोली जायी,थानेम फोन हमहे कराये रहन। मिलाओ थाने फोन मिलाओ पूछौ वहु हमका खबरि काहे नहीं कीन्हेसि? या खबरि लखनऊ ते आय रही है मालुम तो थानेदारौ क होई।'
सिवपरसाद पता कीन्हेसि तो थानेदार बतायेसि कि वहिके पास कोई खबरि नहीं है। लेकिन थानेदरवा मंत्री के आवै कि खबरि ते चौकन्ना हुइगा रहै।
बहु पत्रकार रामबरन तीर गवा,उनते माफी माँगेसि फिर कहेसि-मंत्री जी आपकी वुइ खबरि ते नाराज हैं। उनकी पेसी बहेन जी के तीर हुइ चुकी है। अब हमारि नौकरी खतरेम है मंत्री जी कहेनि है कि मिर्जापुर वार कहूँ तबादला करवाय द्याहैं। दादा,हमका नक्सलिन के इलाके मा जाय ते अब तुमहे बचाय सकति हौ। रामबरन कहेनि-'द्याखौ जब हमते पूछा जायी तो हम समझाय द्याबै। यू कौनौ अतना बड़ा मुद्दा नहीं है। मंत्री जी केरि छबि तुम खराब कीन्हे हौ,तो तुमहे ठीक करिहौ?'
'दादा हमका असीस देव तो हम निस्चिंत हुइ जायी।'
'द्याखौ,चन्दावती क्यार फैसला काल्हि हुइ जायी तो वहिके बादि सब ठीक हुइ जायी। फैसला अगर सही भवा तो सब बात खतम हुइ जाई औ जो गलत होई ती बात बिगरि जायी। थाने ते निकरै के बादि मोटरसाइकिल वाला चन्दावती क मारै कि कोसिस कीन्हेसि रहै वहिका कुछ पता चला?’
‘अबहीं तो नहीं पता चला। तफ्तीस जारी है'
‘यू सब जो मंत्री जी का पता चली तो फिर तुमका कैसे बचावा जायी? तनिक मेहनति करौ वहि मनई क्यार पता लगाओ। चन्दावती बेकसूर है वहिका अपने रस्ते ते हटावै बदि सब जतन सिवपरसाद कै रहा है,तुम सिवपरसाद क्यार साथु दै रहे हौ? सिवपरसाद ते तुमारि कउनिव रिस्तेदारी नहीं है,हम जानिति है कि तुम अपनि फीस बनाय रहे हौ तो भैया जब नेता केरि छबि खराब होई तो वहु तुमका कैहए छोड़ि