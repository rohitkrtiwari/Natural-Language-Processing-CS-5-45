दादा केरि तेरही 
तेरह बाँभन आय गे रहैं। उनका अलग चउका लगावा गा रहै ,नई तेरह धोती-अँगउछा-जनेऊ-थरिया-लोटिया-नए पाटा ,तेरह तुलसी बाबा वाली रामायन के गुटका अउरु तेरह संख बजार ते मैंगवाये गे रहैं। आस पास कि जवार ते चुने भये तेरह बाँभन नेउते गे रहै। उनकी सकल देखते बनि परति रहै - ग्वार सुन्दर चोटइयाधारी पंडित -चन्दन टीका लगाये,ई बिधि सजे रहै कि मानौ सीध-म-सीध सरगै ते उतरि के आए होंय्। गाँव के भकुआ उनका आँखी फारि फारि द्याखै लाग। छोटकउनू महराज पीतर के थारा मा सबके पाँय धोयेनि,सिवपरसाद अउरु चन्दावती नये अँगउछा ते सबके पाँय पोछेनि। मोलहे उनका देखि के सकटू ते कहेनि-'भाई,द्याखौ ई कतने सुघर पंडित आये हैं। आँखी जुड़ाय गयीं।'हाँ मोलहे भाई,किसमत अच्छी रहै हनुमान दादा केरि ई सब पंडित उनकी खातिर सरग केरि सीढ़ी बनइहैं।‘ठीक कहति हौ भइया,उनका सरग जरूर मिली। देउता रहैं हनुमान दादा,सब उनकी करनी का परताप है -बहुत बड़े मनई रहै वुइ।'अब बँभनन ट्वाला मा कउनौ वइस नामी मनई नही बचा है।''हमतौ कहिति है दुइ-चारि-दस गाँवन मा वइस मनई ढूँढ़े न मिली।'हवन व्यार धुआँ सब तन फैलि'गवा रहै। अगियारि होयेके बादि संखु-घंटा बाजै लाग। लीपे-पोते ऑगन मा तेरहौ बँभनन केरी चउकी सजाय दीन्ही गयी रहैं। सब देउता,नौगिरह,गइया-कउआ-कूकुर-चीटी अउरु पंचतत्वन खातिर भोग लगाय दीन गा रहै। अब तेरहौ बाँभन जीमै लाग रहैं।
