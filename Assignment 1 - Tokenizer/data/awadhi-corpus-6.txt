बच्चा पैदा हुइहैं तो उनका घर जादाति मा कुछ हक होई कि न होई ? हम रखैल कही जाब कि उनकी दुलहिनि ,ई सब बाते पूछ लेव । रजाना कि आँखी खुलि गयी ,
' वाह ,बिटिया तुम ताै याक-याक बात साफ कुइ दीन्हेव । मोर जिउ खुस हुइगा । रजाना के तीनि बिटिया औ एकु लरिकवा रहै । सब के सब अबही नान्ह रहैं,बड़कवा मुस्किल ते दस साल-क होई । आजु सब कोल्हउरे ते ताजा गुड़ू लाये रहैं । असलियत मा ठाकुर दादा केरि ऊँख पेरी गय रहै ,उनहिन क्यार गुड़ू बनति रहै,हर दफा उनका दुइ याक पारी गुडु तो परसाद तना बँटि ही जाति रहै । चन्दावती के घर के बगलैम रहै कोल्हउरु घर मा ताजे गुड़ू की खुसबू भरि गै रहै । बड़ी सोंधि होति है ताजे गुड़ू की खुसबू। का लरिका ,का बड़े-बूढ़ सबकी जबान लटपटाय जाति है । चन्दावती के घरमा वहै सोंधि खुसबू भरि गय रहै । मानौ गाँवम कहू बिसाल जग्य -हवन भवा होय । रजाना लरिकवा के हाथे ते तिनिकु गुड़ू लइकै चन्दावती के  मुँहुमा डारि दीन्हेसि -
' मँहु मीठ कइ लेव,अब जउनु नरसिंह भगवान करिहै तउनु नीक करिहैं । बिटिया तुम चिंता न कीन्हेव । तुमरे दहू ते सब तय कराय लीन जायी ।'
‘ ठीक है भउजी हमका कउनिव चिंता नही है ।'चारिव लरिका गुडु चॉटि-चॉटि नाचति रहैं । छोटकवा राजेस अबै ठीक ते चलि न पविति रहै तेहूँ नान्हि कि हथेली पर तिनुक गुड़ू धरे आँगन मा डूवाले लाग रहै । रजाना औ चन्दा सबु देखि कै अपनी खुसी ते झूमै लागीं । अँधेरु होय लाग रहै । तिनिक देर बादि रजाना चउका मा जाय के ढेबरी जलाय दीन्हेसि । तब दौलतिपुर जइसे गाँवन'के घ्ररन मा बिजुली न रहै । बिजुली आय गय रहै लेकिन बसि चक्की -इस्पेलर -टूबेल चलै लाग रहै । दौलतपुर मा परधान दादा के टेबुल पर यू सब इंतिजाम हुइगा रहै । बिजुली दिन मा पाँच-छ घण्टा ते जादा न आवति रहै । अब अतना हुइगा रहै कि गाँव मा पिसनहरिन क्यार कामु कम हुइगा रहै ,तेलिन क्यार कामु तकरीबन खतम हुइगा रहै । टेम-बेटेम जब बिजुली होय तो सिचाई खातिर पानी मिलि जाति रहै । दौलतपुर मा अब हर टेम कुछु न कुछु हरियाली देखाय लागि रहै । गाँवै मा हरी ताजी तरकारी मिलै लागि रहै । रजाना बगल के घर ते लउकी लइ आयी रहै । चन्दावती सिलौटी पर मसाला पीसै लागि रजाना लौकी काटि लीन्हेसि ,फिरि चन्दावती पनेथी आँटा,माड़ै लागि रजाना तरकारी छौंकारी तीकै चन्दावती पनेथी पोय लीन्हेसि । दूनौ नन्द भउजाई यही तना कामु निपटाय
