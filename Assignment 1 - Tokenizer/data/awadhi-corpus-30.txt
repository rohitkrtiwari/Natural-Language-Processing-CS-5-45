जारी है लड़ाई
याक वारदात औ दोहरी मौत के ई खेल मा कहूँ न कहूँ परधान रामफल सामिल रहैं । वुइ चहतीं तो साइति या वारदात टलि जातै । उनकी आतमा अब उनका धिक्कारति रहै लेकिन अब तौ सब खतम हुइगा रहै । राति भरि बुढ़ऊ खांसति रहे । तनिक देर जब भोरहे आँखि लागि तो सपने मा हनुमान दादा दीख परे ,पहिले तो हनुमान दादा ऐसी वैसी कि बातै बतलाति रहे । रामलीला औ रामायन कि चौपाई सुनावति रहे । परधान उनका देखि कै हकबकाय गे । फिर जब हनुमान दादा पूछेनि'का हो परधान ? हमरी चन्दावती का मरवाय दीन्हेव ? तुमहू वहिकी हत्या मा सामिल हौ ?” तो बसि परधान खटिया पर ते गिरि परे औ चिल्लाय लाग ‘हमका माफ कै देव हनुमान भैया ,हम कुछौ नाहीं कीन हमतो छोटकउनू 'यहिके आगे उनकी घिग्घी बँधिगै । फिरि वुइ बड़ी देर तके मारे डेरन के कलहति रहे । बहरहाल अब तौ भोर हुइगा रहै । रामफल अपने दुआरे वाले बरण्डा मा पहुड़े रहैं । तो घबराय के कमरा मा आय गे औ केवारा बन्द कइ लीन्हेनि । पता नहीं का भवा कि परधान कि कँपकैंपी छूटिगै रहै । चिरैया रोज तना अपन गीत गावै लागी रहैं । गरीब मनई मेहेरुआ बाहेर झाँड़े जंगल जाय लाग रहैं । जादातर घरन मा अब सोखता वाली खुड्डी बनिगै रहै तेहूँ गरीब गुरबा ख्यातन बागन मा अबहिंउ झाड़े जाति हैं । भैसि-गाय दुहै वाले सब अपने कामे ते लागि गे रहैं । तनिक देर मा सकटू अखबार लइकै आयगे । परधान का दुआरे ते गोहरायेनि । बुढऊ सकटू केरि आवाज चीन्हि लीन्हेनि तौ केवाड़ा खोलेनि ।'दादा अखबार आय गवा'
