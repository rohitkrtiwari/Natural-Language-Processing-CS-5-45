'अइसा न कहौ चन्दावती! हम तुमते अलग नहीं हन। हमहू तुमरी तना बेवा हन। यह सब मेहेरुअन कि लड़ाई है। द्याखौ जो हमरी गुँइया हैं,औ जो तुमरी गुँइया हैं सबका मिलिकै या लड़ाई लड़ैक परी। सब साथ अइहैं तनी समझावैक परी।'
‘कैसे अइहैं दुसरी मेहेरुआ?'
'जैसे रामलीला द्याखै जाती है,जैसै नौटंकी द्याखै जाती हैं'
'वह बात और है,अदमिन के सामने खड़े होय कि ताकति अबै नहीं है मेहेरुआ मा।'
'मेहेरुआ मा बहुत ताकत है,बसि जरूरति है कि वह अपनी ताकति क्यार सही इस्तेमाल करै। तनिक समझावै बुझावै कि जरूरति है।' 'अतना आसान नहीं है। मेहेरुआ अपने मनई केरि गुलाम है,फिर वहिके ऊपर जाति बिरादरी केरि गुलामी है,फिर रीति रिवाज फिर गाँव देस कि सरम-सब बन्धन वहे खातिर बनाये गये हैं।'
‘सब ख्यात याकै घरी मा नहीं निकाये जाय सकति।'
‘का मतलब?'
‘मतलब यू कि सब लड़ाई याकै दिन मा न निपटि जायी। धीरे धीरे कटी या गुलामी।'
यही बीच मा रजाना आलू के परेठा बनाय लायी रहै। कुंता का खुसबू आय गै रहै। कुंता तौ अब याकै पहर खाती रहें। याक पहर बसि पानी पता कै लेती रहैं। कुंता फूफू अपने घर मा दुकान खोले रहैं। वहि दुकान मा बीड़ी-सिगरट-गुटका-खट्टी-मीठी गोली,पेन-पेंसिल-कापी,माहवारी वाले पैड,सर्दी-जोखाम कि गोली यही तना कि छोटी मोटी चीजै बिकती रहैं। गाँव कि दुकन्दारी आधी ते जादा उधार पर चलति रहै। कुंता कि दुकान पर अखबार आवति रहै,दुकान मा टेलीफोन लाग रहै। टेलीफोन करै वाले दिन राति कुंता का चैन न ले देति रहैं। मोबाइल वाले कूपन अब कुंता कि दुकानौ पर मिलै लागि रहैं। संकर कि मँझिली बिटेवा कुंता कि दुकान मा मदति करै लागि रहै। गाँव मा तमाम फोन रहैं,कुंता अपनी कमीज के खलीता मा अपन फोन धरे रहैं। बिजुली के कनक्सन जादातर घरन मा रहैं,मुला बिजुली आवति बहुत कम रहै। भीड़ मा अकेली होयके बादिउ कुंता खुस रहै। यादव परिवार मा पैदा भई रहैं यही गाँव मा चारि बिगहा खेती रहै। तउन बेचिके भाई बीस साल पहिले लखनऊ चला गा रहै। वहु जाति बेरिया पाँच सौ रुपया औ दुइ कमरन क्यार कच्चा-पक्का घर दइ गवा रहै,वहे रकम ते कुंता फूफू अपनि दुकान सुरू कीन्हेनि