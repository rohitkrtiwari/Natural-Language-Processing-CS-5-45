हेडमास्टर
आकाश में बादल के टुकड़ा खेलि रहे हैं। हौले-हौले पुरवाई बहै लाग है। हम अपने आंगन मां खटिया पर बैठे सावन के सुहाने मौसम का आनंद लै रहे हन। एक चिरैया बार-बार उड़ि के मुंह मां तिनका दबाय के पेड़ पर उड़ि-उड़ि जात है। आपन घोंसला बनावै की चाहत हर एक प्राणी मां होत है। चाहे मनुष्य होय या पशु-पक्षी। चिरैयन तक का मालूम है कि बरसात आय गै है। घोंसला बनावैक है। हमकौ स्कूल की मरम्मत करावैक है। हेडमास्टरी बहुत बड़ी मुसीबत है। सहायक अध्यापक होव तौ नवाब की तरह आवौ और कुरसी तोरै लागौ। टाइम पूर होइगा। उठि के चलि दिहिन। मन भवा तौ नमस्ते किहिन,नाय तौ साहब जाय रहे हन। अल्ला-अल्ला खैर सल्ला। सरकारी दमाद है भइया। इनका कौन कुछ कै सकत है। हियां हम हन। सब ते पहिले आय जाइत है। स्कूल बन्द कराय के जाइत है। गार्जियन आवै तौ हमरी खोपड़ी पर सवार।