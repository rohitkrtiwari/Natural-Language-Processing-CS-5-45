आने गाँव क्यार होय तो जादा ठीक रही । 'बिल्कुल ठीक सिवपरसाद तुम्हार दिमाग चलै लाग है,बड़ी हुसियारी ते काम बनी । 'छोटकउनू कहेनि'भइया,अबकी रामफल दादा ते बात कीन रहैं कि कउनेव ग्रामीड़ बिकास मंत्री निरंजन परसाद निरहू ते थाने मा फोन कराय द्याहैं तो सब ठीक हुइ जायी । ',बिनोद कहेसि -‘का ठीक हुइ जायी,थाने मा चढ़ावा पहिलेहे जाय चुका है नहीं तो अब तक तुमारि गिरफ्तारी हु गय होति । अब अगर मंत्री कि सिफारिस ते कुछ दाँव दफा लगायके कुंता औ चन्दावती क गिरफ्तार करवाय दीन जाय तौ साइति कुछ बात बनै । यू जौन देबी-दल बनिगा है वहिका तुरंत रुकवावैक परी । बसि यू समझि लेव हमका दुनहू तना ते काबू करैक परी । हमरे खानदान केरि इज्जति तौ मानौ हनुमान दादा पहिलेहे बिगारिगे अब कउनिव तना वहु कलंकु ध्वावैक है । वुइ मान लेव नामर्द रहैं तो तेलिनिया ते कउनिव औलादि न भइ,जो कहूँ कउनिव आलादि होतै तो फिर हमारि जिन्दगी मूत मा मिलि जातै । बिरादरी मा कहूँ जाव तो बसि सबते पहिले यहै पूछा जाति है -कहौ भाई तुमरे ट्वाला मा तेलिनिया के का हाल चाल हैं ?’ सिवपरसाद कहेसि -‘ठीक है दद्दू हम दुनहू चालै चलिकै वहिका घेरि ल्याबै । बाकी तुम्हार सब जने क्यार असीस मिली तो ई मन्दोदरी ते छुटकारा मिली ।'मीटिंग खतम भइ छोटकउनू अबहीं छति पर रहैं कि रामफल क्यार फोन आय गवा -'हलो,हाँ छोटकउनू,हम मंत्री जी ते थाने मा फोन कराय दीन है । तुमका कुछ करैकि जरूरति नही है,सांती बनाये राखेव । चन्दावती कि गिरफ्तारी हुइ जाय तब हमका बतायेव  ।'‘ठीक है दादा'कोई दुइ घंटा बादि सुमेरपुर ते पुलिस आय गय । हिंया हनुमान दादा के अखाड़े के पास देबी दल केरि चौकी धरि दीन गइ रहै । कुंता,चन्दावती,रजाना,मीरा के साथ कोई चालिस मेहेरुआ देबी गीत गावै लागी रहैं । बीच-बीच मा देबी क्यार जयकारा होय औ फिर नारा गूँजति रहै -'सिवपरसाद होस म आओ,चन्दावती ते ना टकराओ ।'सबै मेहेरुआ वहै नारा दोहरौती रहैं । यू धरना क्यार दूसर दिन रहै । पुलिस क आवति देखिकै कुछ मेहेरुआ चुप-चाप खिसकि लीन्हेनि । वर्दी देखिकै
