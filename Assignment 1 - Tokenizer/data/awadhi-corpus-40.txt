रामबरन कि बड़ाई हाँकै लागि ,साँचौ उनकी खबरि काम कीन्हेसि रहै । ठाकुर रामबरन सुमेरपुर के पुरान पत्रकार हैं सुमेरपुर मा उनकी इज्जति है । पत्रकार तो वुइ सौखिया हैं । गाँव के पुरान रहीस आँय , इनके दादा जमीदार रहैं । नमालुम कतने खेत बाग बिरवा , न मालुम कतना रकबा रहै । उनका तो अखबार कि सुर्खी मा अपन नांव छपा देखिकै बड़ा नीक लागति है । खबरि सही बनावति रहैं । अखबार के सम्पादक उनकी खबरि पर कबहूँ कैंची नहीं चलावति ,उनकी खबर सब इलाके मा पढ़ी जाति रहै । हनुमान दादा के घरते इनकी पुरानि घरौटनि रहै । बहरहाल सब जने उनका सुकरिया अदा कइकै खुसी-खुसी थानेते बिदा हुइगे । थानेते निकरिके टक्टर पर सवार हुइकै चन्दावती ,कुंता ,रजाना ,संकर सब दौलतिपुर के लिए रवाना भये । चन्दावती परसादी ते कहेनि -
 ‘ भइया,अब सब ठीक हुइगा है तो मिठाई कि दुकान ते दुइ किलो पेड़ा लइ लेव सबका पानी पियाव औ अखाड़े मा चढ़ावै बदि बीरा-बतासा लइ लेव । पैसा कुंता फूफू ते लइ लेव '
 ‘ ठीक है चाची । चौराहे पर रामदीन हलवाई केरि बढ़िया दुकान है ,हुवै लीन जायी ।'
थोरी दूर चलिकै परसादी ,याक बिरवा तरे,टक्टर यहिवार खड़ा कीन्हेसि । सड़क पार दुसरी तरफ रामदीन कि बड़ी भारी मिठाई कि दुकान रहै । सब उतरिके लगे बगल के याक घर मा चुनाई औ पलस्तर क्यार काम चलिति रहै । यही बीच मा नमालुम कहाँ ते एकु मोटरसइकिल वाला बहुत तेजी ते आवा औ चन्दावती के पीछे मोटरसइकिल ठोकि दीन्हेसि । चन्दावती वहि झटके ते उड़िके बारू कि ढेरी पर जाय गिरीं । कहा जाति है जाको राखे साँइया मारि सके ना कोय - तो वहै चन्दावती के साथ भवा । जो कहूँ चन्दावती बारू कि ढेरी कि बजाय बगल मा परी इँटन के चट्टा पर गिरतीं तो साइति खोपड़ी फाटि जातै कितौ टाँग ,हॉथ ,मुँहु कुछ न कुछ टूटि फाटि जातै । सब जने दौरि के चन्दावती क उठायेनि । झटका बहुत जोर ते लगा होई ,वा कमर पकरि के बइठि गय । दुइ तीनि मिनट तक पतै न चला कि कहाँ चोट लगी है ,औ यू का हुइगा ? सब चकाय गे रहैं । कुंता ,संकर ,परसादी सब चन्दावती कि तरफ दौरे यही बीचमा वहु मोटरसइकिल वाला मोटरसइकिल छोड़िके भागि लीन्हेसि । बुलट मोटरसइकिल रहै वा याक दाँय गिरि जाय तो वहिका जल्दी ते सीधी करना आसान न रहै । बसि वहु अपन जान बचाय के भागि लीन्हेसि । संकर औ परसादी थोरी दूर तके वहिका पीछा कीन्हेनि मुला वहु ई गल्ली ते उइ गल्ली
