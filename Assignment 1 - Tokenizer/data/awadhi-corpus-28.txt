आजु उनकी घिग्घी बँधिगै रहै । तनिक देर सोचि बिचारि के परधान जी ठाढ़ भे ,बोले -‘आदर जोग्य मंत्री निरंजन परसाद निरह् जी , एस.डी.एम.साहेब ,पत्रकार भैया रामबरन जी औ गाँव जवारि के सब भैया बहिनी द्याखौ तुलसी बाबा कहिगे हैं -जो जस करै सो तस फल चाखा । आजु हमका हनुमान दादा केरि बहुत यादि आय रही है । कोई तीस साल पहिले हनुमान औ चन्दावती क्यार बिहाव हमहे करवायेन रहै । तब यू न सोचेन रहै कि हमका यहौ दिन द्याखैक परी। अबहीं हनुमान भैया का गये महिनौ नहीं बीता कि द्याखौ चन्दावती औ उनके साथ कुंता दिदिया दुनहू चली गयीं । चली का गयीं उनकी हत्या कै दीन गय । अतना कहिकै परधान अपनी आँखी प्वाछै लागि । उनका गला भारि गवा । फिर संभरि के आगे बोले -अब हत्या मा को साथ देई चहैं सिवपरसाद होय चहै बिनोद ,चहै छोटकउनू होंय चहै रधिया होय हत्या करै वाले के साथ हम नहीं हन । बात या है कि मंत्री जी यू मामिला पचास बिगहा खेती क्यार है । हनुमान भैया के नांव पचास बिगहा जमीन है । उनके न रहै के बादि कानूनन उनकी जमीन पर उनकी औलादि क्यार हक होयक चही ,लेकिन उनकी कौनिव औलादि न रहै । चन्दावती उनकी बेवा रहै । हनुमान भैया अपन सबियों जमीन जादाति के हक चन्दावती का दीन चहति रहैं । छोटकौनू औ सिवपरसाद का यू सब मंजूर न रहै । खास कइकै जमीन क्यार हक चन्दावती का न मिलै यह कोसिस सिवपरसाद केरि रहै । यहे बदि चन्दावती घर ते निकारि दीनी गई । लेकिन चन्दावती औ कुंता फूफू कि हत्या ई कीन्हेनि है यहि बात पर हमका बिस्वास नही होति है । लेकिन हाँ हम यू जरूर चहित है कि चन्दावती औ कुंता फूफू के हत्यारेन का कड़ी सजा जरूर मिलैक चही । पुलिस पता लगाय लेई कि ई दुनहू बुकावाली मेहेरुआ कहाँ ते आयी रहैं औ कहाँ चली गयीं ? जो कौनौ और मनई मुसलमानन का बदनाम करै कि खातिर अइस काम कै रहा है तो वहिका डबल सजा मिलैक चही । काहे ते जो ऐस काम कै रहा है वहु इंसानियत के साथ याक धरम के मनइन का बदनाम कीन चहति है । अब एस.डी.एम. साहेब बतावैं कि बुर्का मिले कि नाहीं ?'रामफल अपनि बात खतम कीन्हेनि तो मंत्री एस.डी.एम.कि तरफ इसारा कीन्हेनि । एस.डी.एम. साहेब बतायेनि 'मंत्री जी यू बड़ा संगीन जुर्म भवा है । जो गुनहगार पकरे नहीं गये उनका बहुत जल्दी ढूँढ़ि ल्याबै । कानून के हिसाब ते सबका सजा मिली । हम चौबिस घंटा मा सब पता लगाय ल्याबै , बसि गाँव मा सांती बनाये राखेव सब जने । जहाँ वारदात भै रहै ऊ पूरा कुंता क्यार कमरा सील कै दीन गवा है । रधिया,सिवपरसाद औ छोटकउनू सबका गिरफ्तार कै लीन गवा है । संकर,
