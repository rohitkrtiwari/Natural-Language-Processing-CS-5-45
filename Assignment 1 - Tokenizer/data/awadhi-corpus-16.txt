फैसला                                                
थानेदार के हुकुम ते काल्हि संझा का पाँच बजे दौलतिपुर मा हनुमान दादा के अखाड़े पर मीटिंग बोलायी गइ रहै । छोटकउनू , सिवपरसाद , परधान रामफल , रामबरन सबका हाजिर होना रहै । सकटू के दुआरे मीटिंग ते याक टिन पहिले वाली मीटिंग होय लागि ।  सकटू के दुआरे जतनी मीटिंग होती हैं वहिमा जादातर मुखिया सकटू होति हैं । सकटू के दुआरे अब छपरा कि जगह बड़ा क्यार बरण्डा बनिगा रहै ।  दुइ तखत तो परेहे रहति हैं । संझा का हिंया दारू पियैया बोतल खोलिके दीन दुनिया के फैसला करति हैं । आजु रामफल परधान लखनऊ ते लौटि आये रहैं । उनहुन कि परधानी सकटू के यही बरण्डा के चौतरन औ तखतन पर बइठे मनइन ते फलति फूलति रहै । हाँलाकि जबतक हनुमान दादा जिन्दा रहैं रामफल उनहे के दुआरे मजमा लगावति रहैं । जब हनुमान दादा नही रहे तो सकटू अपने दुआरे सबका न्यौतै लाग । सकटू जाति के नाऊ रहैं । कहति हैं कि नाऊ कि बुद्धि बहुत तेज होति है  बहु वाला काम न करति रहैं । दस बिगहा खेती रहै ,दुइ पीढ़िन ते उनके घर मा बार काटै वाला औ हजामति बनावै वाला काम बन्द हुइगा रहै । लरिका पढ़िकै बाहेर चलेगे रहैं । बजार क दिन रहै । गाँव मा हर सूकबार क सुफल कि बगिया मा बजार लागति रहै । सकटू क्यार घर बिल्कुल बजारवाली गल्ली पर रहैं , तो जो कोऊ आवै जाय सब उनके दुआरे ते देखांयी देति रहै । सबते राम-राम होय औ सकटू जब जीका
