न करौ। वुइ हमरे गाँव जवारि कि सीता रहैं। उनका उनके ख्यात मा लै चलौ। उनके बलिदान पर रोवै कि बजाय उनका लिखा जागरन गीत यादि राखेव-
गुइयाँ मोरी डटिकै रहौ गुइयाँ मोरी बचिकै रहौ-दरद अपन आपस मा खुलकै कहौ। ई दुइ तीन लाइन गावै के बादि फिर सबै मेहेरुआ रोवै लागीं। जदातर मेहेरुआ जलभरी बदरी तना होती हैं। तनी हवा मिलै तो उड़ै लगती हैं,तनी धक्का लागै तो आँस बहावै लगती हैं। यहि बेरिया तो उनकी सबते बड़ी गुइयाँ चन्दावती कि लहास सामने रहै। चन्दावती केरि चिता वही ख्यात मा बनायी गै जीके खातिर वहिकी हत्या कोनिगै रहै। अंतिम किरिया खातिर वहिका हुवै ख्यात पर लै जावा गवा। राम नाम सत्य है सत्य बोली मुक्ति है। जब तक सुर्ज चनरमा चमकी/चन्दा जी का नांवौ दमकी। अमर हुइ गयीं चन्दा रानी/सुरू कै गयीं नई किहानी। देबीदल की सबै मेहेरुआ यही तना मीरा केरि तुकबन्दी दोहरावति रहीं।अतरज कि बात यह रहै कि पहिली दफा मीरा के समझावै ते गाँव कि सब मेहेरुवै चन्दावती का कन्धा दिहिन,तमाम अदमी रहैं पाछे चलै वाले हनुमान दादा के कइयौ पहेलवान चेला रहैं तकरीबन पूरा गाँव रहै। ईते पहिले कबहूँ गाँव जवारि मा मेहेरुन का अंतिम किरिया मा सामिल होति नहीं द्याखा गा रहै।
आजु न उनका कोई रोकि सकति रहै,न कोई टोकि सकति रहै। हालाँकि वहिकी दुलहिन रधिया जेल मा रहै तेहूँ परसादी आधी गाड़ी आँबे के चैलन क्यार इंतिजाम कीन्हेसि रहै। कुछ कण्डा औ झाँखर मिलाय के अच्छी चिता सजायी गइ रहै। चिता पर चन्दावती का पहुड़ावा गवा फिर आखिरी दर्सन खातिर दुबारा वहिका मुँहु खोलि दीन गवा।
सकुचाति डेराति भये गनीमियाँ,सकटू औ परधान रामफल हुआँ पहुँचिगे रहैं। गनीमियाँ क्यार डेरु अपनी जगह जायज रहै काहे ते बुर्का ओढ़ि कै हत्यारे दुनहू की हत्या कीन्हेनि रहै। अखबार वाले लिखेनि रहै कि अतंकवादी घटना ते इनकार नहीं। अइसे माहौल-मा कोई गनीमियाँ जस मुसलमान भरे-पुरे हिन्दुन के गाँव मा काहे न घबराय जायी।
पं.गिरिजा परसाद मिसिर किरिया खातिर पहुँचे रहैं। वहू मेहेरुअन कि सब बातै सुनि के चकायगे। लेकिन अब देबीदल की मेहेरुअन के सामने कुछ रीति रिवाज के बिसय मा कहै सुनै कि उनकी हिम्मति न रहै। मेहेरुअन के जोस के आगे पंडित जी केरि सब वेद बिद्या औ संस्कीरति बिलाय गै रहै। बड़ा भाई संकर आगे आय कै चिता का आगि दीन्हेसि। संकर अब फूटि फूटि के रोवै लाग-