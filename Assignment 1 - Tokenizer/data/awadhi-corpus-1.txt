दच्छिना बढ़ाय के मिलि जायी ।
" अबही लेव ,'- पंडित जी अपने झवारा ते संखु निकारेनि,लाल कपडा मा लपेटी याक फटही पोथी निकारेनि अउरु चौतरा पर अपन आसन लगाय लीन्हेनि । सब अपने हिसाब ते हुवै बइठिगे । चन्दावती कि चुनरी औ हनुमान दादा के अँगउछा क्यार गठबन्धन कीन गवा । हवन भवा फिरि पंडित जी मंतर पढ़िकै पहिले नारसिंघन की सात पैकरमा करवायेनि तीकै अगिनि देउता के सात फेरा लगवायेनि । संखु बाजा । परधान दादा सबका लेड्डू बाँटेनि । यहि तना यहु आदर्स बिहाव पहिली दफा दौलतपुर मा सम्पन्न भवा । बर बधू दुनहू मगन रहैं । पंडित क मुँह माँगा दच्छिना मिलिगा रहै । यही बिच्चा मा कूटी के बाबा न जाने कहाँ ते परगट हुइगे । उनकी बरगद तनकी लम्बी जटा-जूट रहैं । बाबा अपनि जटा पगड़ी तना लपेटे रहैं । करिया द्याँह सफेद अँचला ती पर भस्मी रमाये बाबा न जाने कउनी दिसा ते आयगे रहैं । आसपास गाँव वाले मनई जूनका जटायू बाबा कहति रहैं । उनहुन क परसाद दीन गवा । वुइ यहु सबु जानिके बर-बधु का आसीस दीन्हेनि । बोल- यह लड़की तौ साक्षात सीता मइया क्यार रूप है । 
परधान बोले -‘बाबा तुम ठीक कहेव या चन्दावती आय । यह रामलीला मा कइयो दफे सीता बनि चुकी है । गाँव कि रामलीला मा यहिते बढ़िया सीता क्यार रोलु अबही तके कउनिव बिटेवा नही निभायेसि । ई द्याखौ हनुमान महराज ऑय ई गाँव कि रामलीला मा रावन बनति हैं । आजु इनका बिहाव भवा है ।
'बाबा हँसे फिर बाेल ,' वारे,कलजुग रावन आै सीता क्यार बिहाव करवाय दीन्हेव ।'
'वह लीला है बाबा,यह जिन्दगी दुनहू चीजै अलग-अलग हैं । परधान समझायेनि ।
‘समझि गये बच्चा । जाओ सुखी रहाै । अब जीवन क्यार असली अभिनय सुरू करौ ।
" बाबा जब-कब हुआँ नारसिंहन मा आय जाति रहैं । उनका कउनी घरु बार न रहै । जहाँ कुछ मिलिगा हुवै खाय लीन्हेनि,जहाँ जगह मिलि गै हुवाँ लोटि रहे । बाबा जादा केहू ते बतलाति न रहैं,अपने आपै मा खोये रहैं । गनीमियाँ,औ गाँव के कुछु पुरनिहा दबी जुबान ते,कहति रहैं कि यहु बाबा साइति कउनौ जासूस है,कुछु जने वहिका कहूँ सुमेरपुर के थाने म देखेनि रहै। लेकिन बाबा केरि असलियत कोऊ न जानति रहै।
 नरसिहन कि पैकरमा पुरी कइके सब हँसी खुसी गाँव कि तरफ चलि
