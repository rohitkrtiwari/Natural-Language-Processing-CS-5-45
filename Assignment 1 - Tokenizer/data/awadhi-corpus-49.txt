सिवपरसाद कि बरात
वहि दिन सिवपरसाद कि बरात दस लढ़ियन पर सवार हुइकै रहीमपुर गै रहै । चारि दुनाली बन्दूख वाले ठाकुरन के अलावा तमाम गाँव जवारि के मनई सजी धजी लढ़ियन पर सवार रहैं । नहाये - धोये सरकस बधियन वाली बैलगाड़ी साफ सुथरी चमकि रही रहैं । बैलन के सींघ रंगे गे रहैं । काहेते वहू याक किसिम ते बाराती रहैं । उनके गले मा नीले लाल मोतिन के गरयाला पहिनाये गे रहैं । काहेते वहू याक किसिम ते बराती रहैं । गाड़ीवान अपनी अपनी गाड़ी औ बैलन की बड़ायी छौंकै मा लगे रहैं । दस लढ़ियन के अलावा छ बुलट वाले बरतिहा रहैं । बुलटवालेन के तीर दुनाली बन्दूख रहैं ,मानौ कहू लड़ै जाय रहे होंय । सबके सब नये साफ सुथरे कपड़न मा सजे रहैं ।
पूरा घर लीपा पोता गवा रहै । आँबे के पत्तन का रंगीन सुतरी ते बाँधि कै बन्दनवार बनाये गे रहैं । देउतन कि कोठरी चमकायी गय रहै । आँगन मा अल्पना सजायी गय रहै । सब दरवाजेन के दुनहूवार माँई बनायी गय रहै । सबै डेहरी सजायी गयी रहैं । चमकुआ कागज वाले कुछ बन्दनवार बान्धे गे रहैं । बीच अँगना मा खम्भु गाड़ा रहै । तीके नीचे सुभ कलस धरा रहै । पंडित कुलदेउता कि पूजा करवायेनि । तेल ,मैन सब पहिलेहे हुइ गवा रहै । मेहेरुआ बियाहु गावै लागीं । सब मंसवा लरिका बच्चा अपनी अपनी मस्ती मा झूमति रहैं । बँभनन कि बरात रहै तो भाँग औ बरफी कि माँग जादा रहै । मेहेरिया सजी बजी घूमती रहैं । फूलमती यानी सिवपरसाद कि अम्मा के मन मा खुसी क्यार गुब्बारा फूलि रहा रहै । वा लाल जड़ाऊ साड़ी पहिरिसि तीपर गुलाबी ओढ़नी ओढ़े रहै । वहिके रूप रंग पर वहिकी साड़ी औ गुलाबी ओढ़नी
