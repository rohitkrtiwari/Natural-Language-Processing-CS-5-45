अतना कीन्हेव कि तुमरी चच्ची हमारि रोटी पानी करती रहैं। बकरिन का परसादी सँभारी बाकी सब हम'सँभारि ल्याबै। बहुत जादा न पढ़ायेव इनका,कि कहूँ अपने मिंयाँ का भूलि जाँय? काहे ते अब बुढ़ापा मा दूसर बिहाव तो कोऊ करी ना? ह.ह.ह.
'तुम चिंता न करौ,चलौ चच्ची'
दुनहू हँसति हँसति बाहेर चली आयीं। मीरा के साथ अब याक मेहेरुआ और जुड़गै रहै। गनीमियाँ बढ़िया बढ़ई रहैं। गाँव जवारि के सब मनई उनके तीर दरवाजा,केवाड़ा,खिड़की,रोसनदान बनवावै के अलावा फोटू मढ़वावै आवति रहैं। गाँव कि रामलीला क्यार मंचु गनीमियाँ तखत जोडिकै बनावति रहैं। लकड़ी कि पहिचान ते लैकै वहिकी पालिस औ पोताई केरि सब कारीगरी वहे करति रहैं। खेती न रहै लेकिन लकड़ी ढ्वावै खातिर टक्टर खरीदि लीन्हेनि रहै। परसादी जादातर उनहिन क्यार टक्टर चलावति रहै। केराये ते कुछ अलग आमदनी हुइ जाति रहै। बाँभनटोले के दुइ घरन के अलावा दौलातिपुर के जादातर घर सब याक डोरी मा बँधे रहैं। चंदावती कि कोठरिया औ बरण्डा मा मेहेरुअन कि राजनीति क्यार अड्डा बनि गवा रहै। अब हनुमान दादा के न रहै के बादि सकटू नाऊ के दुआरे अदमिन की बतकही होय लागि रहै।
लेकिन अब दौलतिपुर मा नई हवा बहै लागि रहै। अखबारन मा चर्चा के बादि औ मंत्री निरहू के दौलतिपुर दौरे के बादि दौलतिपुर केरि आबोहवा बहुत बदल गै रहै। यहि बदलाव के पीछे मेहेरुअन के संगठन देबीदल क्यार बड़ा हाथु रहै।
ममता मीरा औ मीना हिंयै दफ्तर मा रहै लागीं। चन्दावती क्यार कमरा जहाँ ते सिवपरसाद उनका खैंचिके बाहेर कीन्हेसि रहै वहे कमरा मा अब देबीदल क्यार पक्का दफ्तर बनिगा रहै। वहि कमरा मा कुंता चन्दावती औ हनुमान दादा केरी फोटू सजाय दीन्ही गयी रहैं। कुंता फूफू केरि दुकान अब ममता सँभारि लीन्हेसि रहै। चौथे दिन गाँव के बीडीओ साहेब मंत्री निरहू क्यार सोक सँदेस मीरा के हाथे मा दीन्हेनि। जीमा लिखा रहै-‘बहिन,चन्दावती औ कुंता फूफू कि हत्या ते हम सब बहुत दुखी हन। भगवान ते प्राथना है कि वुइ दुनहू कि आत्मा का सांती परदान करैं। हमका जो आगे देबी दल खातिर करना है वहिमा हम देबीदल के फैसले के साथ हन। मेहेरुआ हमरे गाँव जवारि कि आधी आबादी हैं। उनकी माँगै पूरी करै खातिर हम कुछ उठाय न राखब। हत्यारेन का सजा जरूर मिली,यू हमार वादा है। बहरहाल मेहेरुअन कि या लड़ाई जब तक जारी है हम उनके साथ खड़े हन।'
बीडीओ के साथ परदीप समाज कल्याण विभाग कि तरफ ते पहुँचि गवा रहै।