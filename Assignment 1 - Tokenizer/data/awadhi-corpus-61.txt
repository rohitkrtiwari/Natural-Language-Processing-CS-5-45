 'मंत्री जी कानून अपने हिसाब ते काम करी ,हमारि राय तो है कि अब तुम आये हौ तो याक सीकसभा करौ औ वहिमा गाँव वालेन के सामने देबीदल की मेहेरुअन कि सब बाते पता कै लेव । हत्यारिन बुर्कावाली मेहेरुअन का पता लगावै क्यार वादा करौ । उनका कड़ी सजा देवावै क्यार वादा करौ फिर यहि साजिस मा जो लिखी हैं -ई तीनिव चन्दावती कि भतीजी आँय इनते देबीदल की माँगै पूँछ लेव । तुम जो यू सब करिहौ तो हमहू तुमरे हिसाब ते अच्छी खबरि बनाय द्याबैं । '
 ‘ यहै तो हमहू चहिति है । मेहेरुअन पर जुल्म बन्द होय । उनकी तरक्की होय 'हम सही काम चहिति है मंत्री जी !काहे ते हमका तो हिंयै रहना है । '
 ' हम केहूके खिलाफ नहीं हन । चलौ पहिले देबीदल की माँगै पता कै लीन जाय । '
 ‘ चलौ ठीक है । '
 मंत्री जी कार ते बाहेर निकरि के अपने अर्दली का समझायेनि कि तुरंत सभा कीन जाय । अर्दली परधान ते कहेसि । तुरंतै लाउडिस्पीकर ते सबका बोलवावा जाय लाग । वैसी पंचनामा कइकै दुनहू लहासै पोस्टमार्टम खातिर बड़े अस्पताल का पठय दीनी गयीं । कुंता कि वह कोठरिया सील कई दीन गय रहै । अदमी मेहेरुआ सबके मुहूँ पर यहि बेरिया हवाई उड़ती रहैं । संकर ,सकटू ,मोलहे ,गनीमियाँ ,परसादी ,पं.गिरिजापरसाद औ गाँव के तमाम आम खास मनई औ मेहेरूआ सब धीरे धीरे अकट्ठा होय लाग । देबीदल वाली मेहेरुआ याक वार बैठि गयी रहैं । डाक्टर कि दवाई ते मीरा कि तबियत अब कुछ ठीक हुइगै रहै तो वहौ आय गय रहै । मीना औ ममता पहिलेहे ते पहुँचि गयी रहैं । देबीदल की मेहेरुअन कि आँखी अबहिउ आँसुन ते भरी रहैं । मंच के लगे याक वार पुलिस कि गाड़ी मा छोटकउनू सिवपरसाद औ रधिया का पकरि के बाँधि दीन गवा रहै । 
 मंत्री जी के इसारे ते पत्रकार रामबरन माइक पकरि लीन्हेनि औ सबते पहिले राबका खड़ा कइकै चन्दावती औ कुंता कि मौत पर दुइ मिनट क्यार मौन करवायेनि । सब मनई मेहेरुआ दुनहू कि आतमा कि सांती खातिर दुइ मिनट मौन खड़े रहे । फिर यहिके बादि परधान रामफल मंत्री जी के सामने अपनि सब कहानी सुनायेनि । लेकिन उनकी नजरि मा छोटकउनू औ सिवपरसाद निर्दोस रहैं । फिर मीरा देबीदल की तरफ ते अपनि बात रक्खेसि । फिर मीरा साफ कीन्हेसि -
 ' मंत्री जी यू जानि लेव कि हमरी बुआ चन्दावती पर यहिते पहिले सिवपरसाद
