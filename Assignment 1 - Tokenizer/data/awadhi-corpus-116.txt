जोन्हैया तौ यकदम्मै मिसफिट रहै ऊ वातावरण मां। सुरू-सुरू मां लरिकी वहिका देखि कै उपेक्षा से हंसती रहैं पर धीमे-धीमे वहिकी जहीनी वहिका सान्त और परिश्रमी स्वभाव सबकै पहिली पसंद बनिगा,अउर जब जोन्हैया नवीं की परीक्षा मां टाप किहिस,तउ शहर अउर गांव दूनौ मां हल्ला मचिगा।
जोन्हैया के बाप महतारी तौ गर्व से फूले नाय समाय रहे रहैं। आखिर उनकै बिटौनी जवार भरे मां उनकी नाक ऊँच कै दिहिसि। लेकिन खुश होय वाले जहां होत हैं जरै-बरै वाले कम नाय होत हैं। हुवै कुछ पोंगा पंथी लोगन के पास अब याकै काम बचा रहै-हाय-हाय। समाज रसातल का जाय रहा है। बिटौनी शहर पढ़ै जाय लागी है। गुलछर्रा उड़ैइहै अउर का। शहर मां अउर का होत है? रंडी बाजी,सलीमा अउर का? गांव कै नाक कटि गै रे?
जोन्हैया कै महतारी-बाप के ऊपर इन बातन का कौनिउ असर नाय पड़ा लकिन वहिका भाई रवि किसन आगी होय-होय जात रहा। बप्पा!यहै हाल रहा तौ हम आपन पढ़ाई बंद करि देबै। सब हमका हंसत हैं कि तोहार बहिन आवारा होय गयी। साइकिल से इस्कूल जात है अउर बहुतै दीदा दिलेर है।
जोन्हैया की दीदा दिलेरी के पीछे गांव केरे दुइ सोहदेन की भूमिका कम नाय रहै। जब कइयौ दिन वै जोन्हैया के पीछे लगे रहे तौ एक दिन जोन्हैया खेते से एक गन्ना उखाड़ि कै वा धुनाई कीन्हिस कि कइयौ दिन उनके पीठी सेंकी गै। अब जोन्हैया केरी दीदा दिलेरी अउर बदचलनी कै मुखर प्रवक्ता वहै दूनौ सोहदा भये। जोन्हैया अपने बापू से कुछौ ना छिपावति रहै,अहिसे उनका मालूम रहै का भवा। वै तौ वहिकी पीठी ठोंकिन-साबास बिटिया। तू तौ हमार लक्ष्मी बाई है। कबहू बप्पा कै गरदन ना झुकै दीन्हेव। हम तोहरे साथ हैं बिटौनी।
अउर जोन्हैया कै सीस अउर ऊँच होइगा। यही हिम्मति कै बूते तौ जिन्दगी कै हर लड़ाई लड़ति है जोन्हैया। सबका कहां अइस अम्मा बप्पा मिलति हैं,जो इतना सहारा देंय अउर जीतै कै हिम्मति। जोन्हैया का नाज है अपने बप्पा पर अउर आपनि अम्मा पर। पूरा गांव कुछ कहै-उनका बिस्वास है आपनि जोन्हैया पर। जोन्हैया का वजीफा मिलै लाग है इस्कूल से। यहि लिये जोन्हैया की पढ़ाई आसान हुइ गई रहै। जोन्हैया की कक्षा मां एक बिटेवा पढ़त रहै-जूली मेहता। बड़े मां बाप की बिगड़ी औलाद-मैचिंग कपड़ा,जूता,पर्स,मोबाइल,चुंगम-यउ सब जोन्हैया का कहां नसीब। वउ तौ कैसेउ आपनि पढ़ाई पूरी कै पावै तो यहै जन्नत,यहै तीनिउ लोक हैं जोन्हैया के लिये। बस ऊ कोई तरह पढ़ि लिखि कै कौनिउ
