दौरे। जूता हाथ मां उठाइन और जब तक और लोग दौरि के छोड़ावईं तीन चार जूता उनकी गंजी चांद पर परी गे। वकील साहब कोट झारत उठि खड़े भे।
-योर आनर। ये मुजरिम शातिर है। कानून की अवहेलना इसकी नस-नस में भरी है।
वकील साहब कांखत-कांखत चीखे।
-हमरी का गलती साहब। जौन कहा गा तौन कीन।
रंगू बड़ी मासूमियत से बोले। अदालत मां ठहाका गूंजै लागे। मजिस्ट्रेट बड़ा सोचि विचार के आठ आना जुरमाना लगाइन। रंगू जेब से चांदी केर एक सिक्का निकारिन और हाथ जोड़ि के बोले।
-साहब,अब रुपया तोड़ावै कहाँ जाई? एक बार और मारि लेय देव। पूर रुपया लै लेव।
आपन दसा यादि कैके अपने बाबा केर वहै विस्सा यादि आवत रहै। हमार दशा उनहिन कइस होइगै है।
अब अगले दिन इस्कूल खुला तउ सब मास्टर कांखत कूंखत हाजिर भए।
जेहिका बियाह रहै ऊ तौ कइयौ दिन केरी छुट्टी चला गा रहै। इस्कूल मां जइसे मसान परिगै रहै। हर आदमी शरीर और दिमाग दोनों से टूटा रहै। हम तौ हेडमास्टर ठहरेन। चारा का? इस्कूल तौ खुलिबै करी और लरिका तौ अइबै करि हैं। एक शिक्षामित्र है। परधान जी केर भतीज है। ऊ कबहूं कबहूं आवत है। जौ कहि देव भइया काहे नाय आये रहौ तो मेंढुका तरा टरटराना शुरु। अब ई बुढ़ापा मां को गारी खाय तौ हम कुछ कहनै बन्द कै दीन। मन होय आव मन होय न आव। जइस करिहौ तइस भरिहौ। हमका का? थोरे दिन बचे हैं यहू कटि जैहे। हमरे बाद पता चली आटा दाल केर भाव। हमका तौ ऊसर मैं का मूसर जानत हैं। पीछे कहत हैं-यू बुढ़वा हाथ धोय के हमरे पाछे परा रहत है। अब का करी हम? अपना डयूटी न करी तौ मुश्किल करी तौ मुश्किल। सच कहित है हेडमास्टर होना मजाक नाय है साहब।