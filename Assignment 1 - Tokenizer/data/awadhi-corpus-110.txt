सिवपरसाद कि आँखिनमा म्वाट काजरु देखिकै सब हँसै लाग। सिवपरसाद सरमाय गवा। वहु सीसा देखिस तो औरु खिसियाय गवा। कहेसि-
‘बुआ यू का कीन्हेव। जादा नेगे के चक्कर मा पूरी कजरौटी खाली कइ दीन्हेव।''नाही बच्चा,यू बुआ क्यार पियारु आय।'
'हमका घंटा भरि साफ करैक परी।'
‘अरे नाही बच्चा यू सगुन क्यार काजरु आय पानी ते न धोयेव जादा होय तो अँगौछा ते पोछि लेव।'सिवपरसाद अँगौछा ते पोछिके काजरु कुछ कम कीन्हेसि। बरात यकदम तयार रहै। गेन्दा सबके माथे पर रोचना क्यार टीका कीन्हेसि फिरि सबका ककुआ के पेड़ा खवाय के औ दहिउ चटाय के बिदा कीन्हेसि। ककुआ के पेड़ा खास यही बेरिया खातिर इटौंजा ते मैंगाये गे रहैं। फूल माला सब सजाये गे रहै। गाँव के मुखिया ठाकुर रामफल का जब हनुमान दादा इसारा कीन्हेनि तौ रामफल बोले-
‘बनै तमाखू चलै बरात,करौ न भइया हियनै रात,दगाओ ग्वाला।'हनुमान दादा यही बेरिया खातिर सुप्तरी वाला बम लाये रहैं। वहु बम दगावा गवा। वहु ग्वाला साँचौ बम कि तना बड़ी जोर ते दगा भारी आवाज कीन्हेसि। मानौ सबके कान भट्ट हुइगे। फिरि तीनि बन्दूखन के फायर कीन गे। बरात बँभनन कि रहै मुला जलवा ठकुरन कि तना बनिगा रहै। जब पैसा होति है तो सब जातिन के मनई ठाकुर बनि जाति हैं। सब अपनी अपनी लढ़ियन पर सवार हुइगे। पंडित जी अपन संखु बजायेनि यहि बिधि बरात आगे चली। याक ट्रक्टर पर घर के सब परजा बैटिगे रहैं उनके तीर सब जेवर,कपड़ा,दहिंगल,आइपनवारी क्यार सामान धरि दीन गवा रहै। छोटकउनू महराज सुरच्छा के हिसाब ते यही ट्रक्टर पर बैठिगे रहैं। हनुमान सिवपरसाद के साथ जीप मा बइठिगे। जीप खासतौर ते सजी रहै। बिलाक वाले बीडीओ,इलाके के पुलिस इंस्पेक्टर हनुमान औ फतेपुर वाले फूफा सब साथै जीप मा सवार रहैं। गाजे बाजे के साथ बरात प्रस्थान कीन्हेसि। अब घरमा सब मेहेरुआ रहि गयी रहैं। फूलमती कि खुसी द्याखै वाली रहै। गेन्दा बुआ फूली न समाँय औ चन्दावती सबकी सेवा सत्कार मा जुटी रहै,मालुम होति रहै सिवपरसाद वहे क लरिका आय जीका बिहाव रहै।
गेन्दा मोटि केरि पायल पहिने छमाछम करति भई घुमती रहैं। साँझ हुइगै रहै। गेन्दा चन्दावती ते कहेनि
‘भौजी अब तौ नकटौरा कि बेरिया आय रही है।’‘हाँ,तौ हम तयार हन