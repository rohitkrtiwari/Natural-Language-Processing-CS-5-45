ब्यवस्था पंचाइति का सौपी जाय। 5.चन्दावती बिद्यालय केरि ब्यवस्था देबीदल के हाथ मा होयक चही। मेहेरुअन के हिसाब ते काम धन्धा औ रोजगार की ब्यवस्था कीन जाय।
ई सब माँगै देखिकै निरहू कहेनि-‘देबीदल कि बहिनिन ते हम वादा करिति हैं कि आपकी सब माँगै पूरी कीन्ही जइहैं। चिंता न करौ। जमीन तुमरे गाँव मा है बिद्यालय हम खोलवाय द्याबै। मेहेरुअन के रोजगार वाला बिद्यालय हम सरकार कि तरफ ते हिंया खोलवाय द्याबै।'अतना कहि कै मंत्री निरहूजी चले तो उनके साथै उनका काफिला चल दिहिस।
निरहू अबही पूरी तना नेता न बने रहैं। अबही उनके भीतर कहूँ अपने गाँव जवारि वाला वहै। बौखल मनई जिन्दा रहै जो सबका भला कीन चहति रहै,जीका अपने गाँव जवारि क्यार स्वारथ साधै मा संकोच न रहै लेकिन ऊ केहू क्यार कोई नुकसान नाई कै सकति रहै। बात या रहै कि निरह् अपनी बिरादरी के पहिल नेता रहैं। उनते पहिले जवारि मा कबहूँ कोई कहार राजनीति मा न आवा रहै। निरहू केरि किस्मति द्याखौ कि वुइ कबीना मंत्री हुइगे रहैं।
तमाम सरकारी कामे-काजे के बावजूद अबहीं निरहू अपने गाँव धांधी ते पूरी तना जुड़े रहैं। ठाकुर रामबकस अब निरहू के गाँव धांधी मा मंत्री क्यार दफ्तर सँभरै लाग रहैं,धांधी केरि तरक्की हुइगै रहै,अब हुआँ मंत्री जी के नांव ते कइयो जने अपनि लोकल नेतागीरी चलावै लागि रहैं। बहरहाल दौलतिपुर का निरह केर यू दौरा कामियाब रहा। बहुत तना कि बातै उनका पता चलीं। अब वुइ परधान रामफल केरि हकीकत जानि गे रहैं। पत्रकार ठाकुर रामबरन सिंह केरि सच्चाई औ दरोगा केरि बदमासी सब साफ हुइगै रहै। उनका पी.ए.बताएसि कि यहै खबीस परधान रहै जीके कहे ते थाने मा फोन कीन गवा रहै। निरहू सबके सामने रामफल ते कुछौ न कहेनि लेकिन जब चलै लागि तो परधान का याक वार बोलाय के उनते कहेनि-‘का परधान तुमहू सामिल हौ? हमरे आफिस ते तुमहे थाने मा फोन करवाये रहौ?...
सब जाँच होई' 
रामफल यू सुनिकै बिलबिलाय गे लेकिन जब कुछ समझि मा न आवा तो अपनि टोपी मूंड़े ते उतारि के निरह् के जूतन पर धरि दीन्हेनि। यहि बेरिया हरबराहट मा न जाने कैसे उनकी धोती केरि लाँग अपने आपै खुल गै रहै। निरहू उनकी टोपी उठाय के पी.ए. के हाथ मा पकराय दीन्हेनि औ अपनी कार कि तरफ बढ़ि गे। पी.ए.वा टोपी उठाय के रामफल के मूंड़े पर लगायेसि फिर कहेसि-