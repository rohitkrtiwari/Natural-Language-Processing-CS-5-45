दुसरी बिरादरी वाले चन्दावती क्यार बहुत आदर करति रहैं। काहे ते दुसरी बिरादरी वाले सुकुलाइन समझि के चन्दावती केरि पैलगी करति रहैं। बाँभन टोले वाले सब चन्दावती क्यार नाव चन्दो-चंडालिनि धरेनि रहै। वहिकी जाति के कारन ई तना वहिकी बेज्जती कीन जाति रहै,दुसरी पिछड़ी बिरादरी वाले उनका सुकुलाइन कहै लाग रहैं। गाँवन मा नाव बिगारि कै मजा ले कि पुरानि परंपरा है। याक दाँय हनुमान दादा बतायेनि रहै कि नाव बिगारै केरि परंपरा महाभारत-ते चली आय रही है। कौरव दुर्जोधन का दुर्जोधनै कहत रहैं लेकिन पांडव वहिका सुजोधन नाव धरेनि रहै। काहे ते पांडव वहिका सुजोधन कहिकै चिढ़ावति रहैं,कहति रहैं-जब चहौ तुमको जीति लेई,सुजोधन-क मतलब जीका बड़ी आसानी ते जीता जाय सकति है। उल्टपुल्ट नाव धरैवाले दौलतिपुर मा यहि तना के कइयो मनई रहैं जिनका काम यहै रहै। गरमिन मा नींबी तरे औ जाड़ेन मा क्वइरा तीर यही तना के काम कीन जाति रहैं। अब टेलीबीजन आवै के बादि ते कुछ मजमा कम होय लाग है।
संझा होति होति जादातर नातेदार अपने घर की राह लीन्हेनि। अब सड़कै बनि गई हैं तो हर साइति साधन आवै जाय खातिर मिल जाति है। छोटकउनू का चैन न परी। हनुमान दादा क्यार कमरा,बरण्डा पहिलेहे-ते अलग रहै। बसि तनिक नींद परी रहै कि छोटकउनू बरण्डा-भ पहुड़ी चन्दावती के तीर पहुँचिगे-'तेलिनि भउजी,ओ तेलिन भउजी बहुत दिन सोय चुकिव हमरे घरमा अब जउन तुमका हमरे घरमा लाये रहैं-वुइ चलेगे। अब तुम अपन रस्ता लेव।'
चन्दावती-क अन्दाजा रहै कि यू सबु होई लेकिन अतनी जल्दी छोटकउनू सामने आय जइहैं,या उम्मीद न रहै। चन्दावती उठिकै बइठि गयीं। खटिया के तरे धरी लोटिया उठाय के पानी पियेनि,फिरि पूछेनि-'का बात है छोटकंउनू? अब तौ तुमरे दद्दू के साथ हियाँ रहति भये तीस साल हुइगे हैं अब का भवा? तीस साल पुरान फैसला तुमरे मिटाये ते मिटि जायी। अबहीं रामफल दादा मरे नहीं हैं,हमार बिहाव वहे करवायेनि रहै। घर मा रहै क्यार फैसला वहे कीन्हेनि रहै।'
'अब जब दादा नही रहे तो वहु बिहाव औ फैसला आपुइ खतम हुइगा।'
‘फैसला जब तक होई तब तक सिवपरसाद तुमार कउनि गति बनाय देयी यहिका अन्दाजा तुमका नही है। हम तुमार भला चहिति है, यहे बदि समझाय दीन। सिवपरसदवा,अबहीं तुमका घर ते बाहेर करै खातिर अड़ा बइठ है। अपन