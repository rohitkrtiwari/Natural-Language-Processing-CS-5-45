घर मां नाते रिश्तेदारन की पूरी फौज परी है। मानौ बरात केर भोजन-व्यवस्था होय अइसन रसोई पकि रही है। सबके सब हरामखोर हैं। कौनों ठाकुर साहब कै दूर की मौसी का बेटवा है। कौनों दूर की बिरझाना बुआ हैं,कौनों चाचा,ताऊ,फूफा और कीका-कीका गिनावैं राजलक्ष्मी। घर के प्राणी तीन और टिकी है फौज भर। तौ भीखू का बोलाइन रहै के ताल से मछरी पकरि लावौ। भीखू गोड़िया है। राजलक्ष्मी के घरे का ऊपर दरा का सब काम भीखुवै देखत है। राजलक्ष्मी आवाज लगाइन-अरे बसन्ती। हियां आवौ। भीखू मछरी लाये हैं। लइके धोयके रखि देव जाय।
 बसन्ती पायल छमकावत आई। हाथ का काम छोड़ि के आवैक परा,ई का सब गुस्सा भीखू पर उतरा-काहे रे भिखुवा तोका चैन नाय परत। भो रहे मरै आएगा।
-अरे बसन्तिया। मलकिन कहिन रहैं भोरहे मछरी दै जायेव। चारिन बजे उठि के कांटा फंसावै लागेन तो यै मछरी पकरि पाये हन। कुछ खाय पियैक देति नाय। ऊपर से भरुहाति है।
भीखू तम्बाखू से मैल परि गे दांत निपोरि के कहिसि।
-हां। हां। बसन्ती। तू राति कै बची रोटी भीखू का दै दै। अचार के साथे खाय लेई।
भीखू अंगौछा बिछाय के वहे पर बैठ रहा। हाथ मां रोटी और अचार परम तृप्ति के साथे खाय लाग। दिन भर मेहनत करै पर हूँ कहां पेट भर खाना रखा है। बासी रोटी केर सवाद भूखै पेट जानत है। भीखू दिन भर हाड़तोड़ मेहनत करत है,वह पेट भर खाना कबहू-कबहूं पावत है। वहिके कोई लड़िका बच्चा नाय हैं। उमिर होई यहै कोई पैंतीस बरस,पर देखाव मां पचास से कम नाय मालूम परत है। वहिकी मेहरुवा चम्पाकली दरिद्रता केरी साक्षात् प्रतिमा मालूम परत है। वह दूरै से बसात है,पर का नहाब धोवब भी अमीरी सिखावत है? शायद यहै लिए गन्दगी और गरीबी केरा साथ बतावा गा है। भीखू हुवां से रोटी खायके उठा और चुल्लू से गटगट दुइ लोटा पानी पी गा। परम तृप्ति केरी डकार लैकै ऊ घर की ओर चला। देहरी पर चम्पा वहिके इन्तजार मां बैठि रहै।
-आइ गेव दहिजार चोदे। मिलि गयी तोका फुरसति घर की ओर देखै की?
सूरज खोपड़ी तक चढ़ि आवा है और तोवा कोनिउ फिकर नाय कि घर मां चूल्हा जली कि नाय?
-अरे काहे मरी जात है चम्पिया!भीखू आपन अंगौछा वहिकी ओर बढ़ाइस। अगौंछे मां एक कोने मां कुछ बासी रोटी बँधी रहैं,एक कोने में चुराय के लाई गै एक मछरी,जउ दूरि से बसाय रही रहै। तीसर खूंट मां सेरभर मोट चावल बंधे रहै,