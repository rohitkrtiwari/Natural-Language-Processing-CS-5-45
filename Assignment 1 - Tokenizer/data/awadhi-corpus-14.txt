दौलतिपुर गाँव मा चंदावती कि माँगै पूरी करै कि जिम्मेदारी सरकार परदीप का लौंपि दीन्हेसि रहै । परदीप समाज कल्याण विभाग मा अधिकारी हुइगा रहै । मीरा ते वहिकी परेम कहानी तनिक अउरु आगे बढ़िगै रहै लेकिन दुनहू अबहीं कउनेउ नतीजे तक न पहुँचे रहैं।  निरहू कि वा चिट्ठी कइयौ जनी लइकै पढ़ेनि । अब दौलतिपुर की जादातर मेहेरुआ जागरुक हुइ गयी रहैं ,जौनी साक्षर न रहै वहू वहि चिट्ठी का हाथेते छुइकै देखिन । निरहू फोन ते मीरा ते बात कीन्हेनि । हालाँकि यू कहना कठिन रहै कि यहि लड़ाई मा मेहेरुआ जीतीं कि हारी लेकिन दौलतिपुर मा मीरा कि मास्टरी चलै लागि रहै । मेहेरुआ देबीदल के कमरे पर अपने आप आवै लागीं रहैं औ चन्दावती कि वहै कबिता गावै लागी रहैं-गुँइया मोरी डटिकै रहौ । गुँइयाँ मोरी बचिकै रहौ । दरद अपन आपस मा खुलिकै कहौ।

