महतारी बनैक सुख कैसे मिली ? हमका धोखा काहे दीन्हेव ? हनुमान दादा के पास कौनौ जवाब न रहै । उइ बसि चन्दावती का टुकुर-टुकुर द्याखति रहे । माफी माँगै के अलावा उनके पास कोनौ रस्ता न रहै । राति मा दवाई क्यार कउनौ कमाल न भवा रहै । हनुमान दादा राति भर जागति रहे उनकी आँखी अंगार हुइ गयी रहैं । " बहुत दिन तक दुनहू के बीच तना तनी रही बादि मा धीरे धीरे चन्दावती अपने मन का समझाय लीन्हेसि रहै - कि बेऔलाद सही सुकुलाइन तो हम बनि ही गयेन । गाँव के मनई सुकुलाइनि समझिके इज्जति करति हैं औ सिवपरसाद हमरे लरिकै तना तो है । आजु उनकी तेरही के बादि चन्दावती घर मा बिल्कुल अकेलि हुइ गै रहै । छोटकउनू तो अल्टीमेटम दै दीन्हेनि रहै कि अब घर ते निकरि जाव काहेते , जी तुमका लाये रहै उइ अब खतम हुइगे । कोई औलादि होतै तो छोटकउनू या हिम्मति के पउतीं ? तेरही के दिनै संझा का ईतना छोटकउनू चन्दावती ते कहेनि तौ चन्दावती क मन कटी कनकइया तना काँपै लाग ,वा बहुत दुखी हुइगै रहै । बेऔलाद होयक दुखु ,पति के न रहै क्यार दुखु ,तीकै अब घर ते बेघर होयक दुखु चन्दावती क करेजु छलनी किहे देति रहै । क वहिके आगे पंचाइति करैके अलावा कउनौ रस्ता न बचा रहै । यहि तना कि यादिन म खोई चन्दावती कि आँखि खुली अबहीं अंधेर रहै । कमरे मा अंधेरे मा चमकै वाली याक घड़ी रहै । चंदावती कि नजरि वहि पर गय तो देखिस घड़ी मा अबही दुइ बजा रहै । बगल के कमरा ते सिवपरसाद कि आवाज सुनायी परी बसि सुबेरे फैसला हुइ जायी । ” चन्दावती सिवपरसाद कि आवाज चीन्हि लीन्हेसि। वहिकी द्याँह थर्राय लागि । अब वा दुबारा बेवा भइ रहै ,स्वाचै लागि कि औरत कि जिन्दगी वहिके मर्द के बिना साँचौ माटी है - मर्द चहै सार नपुंसकै होय ,चहै कुकरमी होय लेकिन होय जरूर । तनिक देर मा फिरि वहिका सिवपरसाद के बियाहे कि घटना यादि आवै लागि । या राति वहि पर भारी रहै , वहिका मन थिर न रहै । अब वहिका सिवपरसाद के बियाहे कि राति यदि आवै लागि रहै ।
