जायदाद केरा बंटवारा होय चुका रहै। भाई लोग आपन-आपन हिस्स लैके अलग होय गये। अब उनसे कोई राह-रस्म नाय रहि गई रहै। बाबू साहेब नई रोशनी के रहैं। बिलायत जाय के पढ़ि आये रहैं। अंगरेज हुक्मरान उनके हुवां आवत जात रहैं। बाबू साहेब के भाई लोगन का ई नागवार गुजरत रहैं और गांव घर मां परपंच होत रहै कि बिसेसुर खिस्तान भये जात हैं। अम्मा जी पढ़ी लिखी तौ नाय रहैं पर अपने धरम का पालन पूरे नेम टेम से करती रहैं। पल्लू हमेशा सिर पर। ठाकुर जी का माथा टेक के ऊ सुन्दर मुख उठै तौ मुन्ना भइया यौ निर्णय ना करि पावै कि ठाकुर जी की मूर्ति मां जादा चमक है या अम्मा जी के चेहरे पर। जिन्दगी खुशहाल बीति रही रहै। मुन्ना भइया शहर मां पढ़ै जात रहा अउर मां-बाप के मन मां भविष्य केरी आशा और विश्वास जगावत रहा। बाबू जी शिकार पर बदस्तूर जात रहैं और अम्मा जी की पूजा बदस्तूर जारी रहै। दिन गुजरत चले गए। मुन्ना भइया पन्द्रह सोलह बरस का किशोर होइगा। होंठन पर भूरी रेखाएँ फूटै लागीं। अम्मा जी देखतीं तो तुरत नजर उतारै लगतीं। मुन्ना भइया अबहीं उनकी नजर मां नान्ह बालक रहै। मुन्ना भइया केरी जिन्दगी अम्मा जी के आंचल और यूनीवर्सिटी के कैंपस तक सीमित रहै। बाबूजी तौ दूनौ केरी जिन्दगी मां एक छांहदार बिरिछ केरी हैसियत रक्खत रहैं। जेहिकी छांही मां उनकी जिन्दगी हंसी-खुशी गुजरि रही रहै।
हर खुशी के पीछे गम चला आवत है। दबे पांव-खुशहाल लोग जानिव नाय पावत हैं कि का होइगा। एक काली छाया वै मकान के लम्बे चौड़े अांगन मां उतरी। और बाबू साहेब बीमार रहै लागे। उनका लंग कैंसर होइगा रहै। कैंसर आजौ असाध्य बीमारिन मां गिना जात है। ऊ जमाने मां तो साक्षात् यमराज का दूसर नाम रहै कैंसर। अइसी हालत मां अम्मा जी साक्षात् दुर्गा बनिकै तनिकै खड़ी होय गई और मुन्ना भइया और बाबू साहेब का अपनी छाहीं मां लै लिहिन। धैर्य केरी साक्षात् प्रतिमा होय गयी रहैं अम्मा जी। कहूं एक बूंद न आंसू,न घबराहट। ज्यों आसन्न बिपदा का भांपि कै कौनो हिरनी आपन बच्चेन का सींगन से अगोरि के खड़ी होय जाय। मौत धीरे-धीरे ऊ घर मां आपन काली छांह पसारि रही रहै। एक ठंडा सन्नाटा चारिउ ओर छावा जात रहै। मुन्ना भइया का कइसी-कइसी परछाही घर मां चलति दिखाई परै लागीं। ये कौन हैं? हमरे घर मां ई भुतहा छांही केही की? बाबू जी का ठीक न होइहैं? अम्माजी की गोदी मां मुंह छुपाय के मुन्ना भइया नन्हें लरिकन की तरह बैठि जात। अम्मा जी केरी पतली-पतली कोमल अंगुरी वहिके बारन मां फिरा करतीं और उनके लाल-लाल होंठ लरजै लागत रहैं। पर अम्मा जी के धैर्य की कौनो मिसाल नाय दी जाय सकत है। अपने करेजे पर पत्थर रखिके ऊ परिवार का संभारे चलि रही रहैं। बाबू जी की हालत दिन पर दिन खराब होत जाय