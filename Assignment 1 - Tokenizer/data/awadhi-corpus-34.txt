महाबॉभन कार जीप छोड़के ताँगा मा काहे चलति हैं ? '
 ‘अरे साले बानक बनावति हैं और कुछौ न आय । इनका कोऊ सुखन मा नही बोलावति !अब जाय देव ई जतनी जल्दी टरैं वहै नीक ।' महाबँभनन कि बिदायी के बादि मान्यन - क पंँयधोवा कीन गवा,फिर उनका भोजन खातिर पाटा पर बइठारा गवा। भोजन के पत्तल पर सबते पहिले कदुआ - कि तरकारी आयी - वहिमा पुदिना कि महक बहुतै उम्दा रहै । कटहर कि रसेदार तरकारी ,सोठिवाले भुजिया आलू, छोहारावाला गलका,उर्द कि दालि भरी कचौरी-पूरी तीके साथ किसमिस चिरौजीवाली खीर,सब बयंजन बहुत कायदे ते पुरानी रीति के हिसाब गे रहैं । 
गाँव के रिवाज के हिसाब ते महाबँभनन के बादि घर के मान्यन का खवावा जाति रहैं, सो अब उनकी पत्तलै सजि गयी रहैं । रामफल,मोलहे,संकटू के साथै बइठ गाँव जवारि के तमाम मनई भोजन के इंतजार मा हुवैं तखतन पर जमे रहैं । रामफल चन्दावती केरि परेम-गाथा फेिरि सुरू कइ दीन्हेनि रहै । भोजन के इंतिजार मा बइठे अदमिन का यहि मौजू किस्सा मा बहुत मजा आवै लाग रहै । रामफल कि उमिरि सत्तर ते कम न होई ,वुइ अपनी आँखिन ते सबकुछु देखिन सुनेनि रहै । पुरान संरपंच रहैं,कोहू ते डेराति न रहैं । गाँव-म उनकै इज्जति रहै । 
सकटू तमाखू बनाय कै रामफल की तरफ बढ़ायेनि -'लेव दादा'रामफल याक मोटि चुटकी सकटू कि हथेली ते भरे लीन्हेनि । फिरि वहिका अपनी गदेरिया पर धरि के अँगूठा ते घसेनि तीन दई ठोकेनि , झारेनि फिरि बाये हाथते ओठ फइलाय के दहिने हाथ की चुटकी ते तमाखू ओठे तरे भरि लीन्हेनि । अब मानौ किस्सा सुनावै बदि उनका खुराक मिलिगै रहै । फिर सकटू के मुँहबाइल कि घंटी बजी । सकटू फोन लइकै अखाड़े वार चलेगे । 
'इनका परेम कइसे भा रहै दादा ?’- मोलहे पूछेनि ।
किहिका कीते कब मोहब्बति हुइ जाय कुछु पता नहीं ,यु तौ दिल-लगी-सउदा है । का पता कहाँ - कउनी बेरिया -कउनु मन भाय जाय , नीक लागै क्यार कउनौ एकु कारन नही है बौखलदास !कहाँ बीस बिसुआ के कनवजिया हनुमान महराज औ कहाँ गाँव के तेलिन कि लउँडिया बेवा चन्दो-मोहब्बति हुइगै । रावन सीता क्यार परेम,बहुत दिन तक चर्चा रही ।’
'कइसे भवा यू सब । गाँव-म तरह तरह के किस्सा हमपंच सुनिति है -मुला तुमतो सबु देखे हुइहौ दादा ?"
