पत्रकार रामबरन कहेनि'चन्दावती पर यू पहिल हमला न रहै उन पर पहिले दुइ दफे हमला कीन जाय चुका है। हमरी जवारि मा यहि तना मेहेरुअन पर जानलेवा हमला पहिले कबहूँ नहीं भवा। अदमी अपनी मेहेरुन का घर मा मारा पीटा करति हैं। लड़ाई झगड़ा घर घर होति है। मेहेरुआ याक मनई का छाँड़ि कै दुसरे के घर बैठि जाती रहैं तबहूँ यहि तना जानलेवा हमला तो कबहूँ नाई सुना। का ही दरोगा? तुम तो जानति हौ?”
‘हाँ ठाकुर साहेब आप ठीक कहति हौ?'
‘तो दरोगा साहेब अब तौ अपनि कार्रवाई सुरू करौ। जिन पर सक है उनका गिरफ्तार करौ।'
‘ठीक है चलौ छोटकउनू औ सिवपरसाद दुनहू जने थाने चलौ।‘परधान कहेनि'द्याखौ भैया मंत्री जी के आवै कि बेरिया हुइगै है। हमरे गाँव केरि बदनसीबी द्याखौ कि पहिली दफा ग्रामीण विकास मंत्री आय रहे हैं औ हिंया या धटना घटिगै।‘गाँव वालेन ते बतलाति भये पत्रकार रामबरन कहेनि-
‘घटना नहीं घटी है या सोची समझी चाल है। तनी पता तौ करौ कि गाँव मा मुसलमानन के कतने घर हैं कतने बुरका वाली मेहेरुआ हैं। वुइ कौनी मेहेरुआ रहैं जी बुरका पहिरे देखी गयी रहैं। पता करौ कि रधिया कहाँ है? वा तो हुवै रहै जब या घटना घटी रहै?'
गाँव भरेकि तमाम मेहेरुआ अब डिस्पेंसरी के सामने अकट्ठा हुई गयी रहैं। पत्रकार रामबरन अब उनते बात करै लागि रहैं।