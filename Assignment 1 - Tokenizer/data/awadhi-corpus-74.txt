गुलाबजल छिड़का जाति है वैसे बरात क्यार स्वागत कन्या पक्ष वाले करै लाग। आतिसबाजी जलावै क्यार रोल मनिहारिन बनी मेहेरुआ कीन्हेसि। दुसरे कमरा कोठरी म जाय बदि दुइ लालटेन पहिलेहे जलाय लीनी गयी रहैं,काहे ते बिजुली घर मा न रहै। काउनिव मेहेरुआ कहेसि-
'का चाची कउनौ बम ग्वाला दगै नही,सब फुस्सु फुस्सु हुइगे।'
'हनुमान कि लाँग खोलि के द्याखौ कि कुछ बचा है कि नही।'
सब मेहेरुआ हँसै लागीं। आजु सब अपनि अपनि आजादी लूटै लागीं। सब तना केरी कच्ची पक्की बातै बीच बीच होती रहीं। मनिहारिन कहेसि-'बम ग्वाला कि आवाज सब समधी कि धोती सा घुसि गै।'
सब फिरि हसै लागीं। अब समध्वार करै कि बेरिया आय गै रहै। लड़की के बाप क्यार रोल चन्दावती कै रही रहै। वा आगे बढ़िकै पहिले समधी यानी छोटकउनू बनी फूलमती के गले मा स्वागत माला पहिरायेसि,रोचना माथे पर लगायेसि फिर पान क्यार पत्ता छाती पर धरिके गले मिलि कै समध्वार कीन्हेसि। पंडिताइन पहिले अड़ोम गड़ोम स्वाहा कीन्हेसि फिर संख बजावै लागि।
दुआरेकचार सुरू हुइगा रहै। कुछ बिटेवा जो सिवपरसाद के साथी बनी रहैं उइ नाचै लागीं। सबै मेहेरुआ मिलिकै गावै लागीं-
ले जायेगे,ले जायेगे
दिलवाले दुल्हनिया ले जायेगे।
नकटौरा अपने सुरूर म आयगा रहै। जस बिटिया के बियाहे मा मड़वा छावा जाति है तरा सबियो नकल नकटौरा खातिर बनायी गय रहै। कुस औ बाँस कि खपच्ची बाँधिके खबसूरत मड़वा छावा गा रहै। फिर वहि मड़ये मा चमकयी पन्नी वाली डोरी बिधिते लपेटी गय रहै। बन्दनवार बाँधेगे। सन की रसरी रंगि कै नानाबिधि ते गुड्डा-गुड़िया लटकाये गे। मड़ये के नीचे खंभु-वहिके तीर कलस तो आँगन मा पहिलेहे ते धरा रहै।
कउनव कहेसि'दादा,तुम्हार समधी मिसिर बहुतै खबसूरत है। दूसर बराती कहेसि'आगे ते का द्याखति हौ हमका तो समधी क्यार पिछवारा नीक लागति है।'छोटकउनू कहेनि'का तुमहे दुनहू जने अगवारा-पिछ्वारा बाँटि ल्याहौ,अरे भैया कुछ हमरे नीतिन छांड़ि देव।  'महराज तुम मिसिराइनि तीर जाव। हुआँ छाती मिलाय के समध्वार कै आव।'सबै हँसै लागीं। यहि तना केरि चुहल खुब चलति रही। बरातिन के स्वागत